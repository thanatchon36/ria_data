ประกาศธนาคารแห่งประเทศไทย
ที่ สนส. 20 / 2563
เรื่อง หลักเกณฑ์การกำกับดูแลโครงการแก้ไขปัญหาหนี้
1. เหตุผลในการออกประกาศ
เนื่องด้วยในช่วงที่ผ่านมา
หนี้ภาคครัวเรือนของประเทศไทยมีแนวโน้มเพิ่มสูงขึ้นอย่าง
ต่อเนื่องและมีปริมาณหนี้ด้อยคุณภาพเพิ่มขึ้น ซึ่งอาจส่งผลกระทบต่อการดำเนินชีวิตของภาคครัวเรือน
และความมั่นคงทางเศรษฐกิจของประเทศในระยะยาว ธนาคารแห่งประเทศไทยตระหนักถึงความสำคัญ
ในการวางโครงสร้างพื้นฐานเพื่อช่วยแก้ไขปัญหาหนี้ครัวเรือนอย่างมีประสิทธิภาพ โดยเฉพาะการแก้ไข
ปัญหาหนี้ของลูกหนี้ที่มีเจ้าหนี้หลายราย ซึ่งลูกหนี้ต้องเจรจาปรับปรุงโครงสร้างหนี้กับเจ้าหนี้แต่ละราย
ที่อาจมีเงื่อนไขและมาตรฐานในการปรับปรุงโครงสร้างหนี้ที่แตกต่างกัน ทำให้ความตั้งใจของลูกหนี้
ที่จะปลดภาระหนี้สินที่มีอยู่และเริ่มต้นใหม่เป็นไปได้ค่อนข้างยาก ธนาคารแห่งประเทศไทยจึงได้ออก
หลักเกณฑ์การกำกับดูแลโครงการแก้ไขปัญหาหนี้ของลูกหนี้ที่มีเจ้าหนี้หลายราย เพื่อส่งเสริมการ
มีหน่วยงานกลางในการดำเนินการแก้ไขปัญหาหนี้แทนเจ้าหนี้ของลูกหนี้แต่ละรายอย่างครบวงจรภายใต้
กรอบกฎหมายที่เกี่ยวข้องและเป็นมาตรฐานเดียวกัน อันจะเป็นช่องทางหนึ่งที่จะช่วยให้ลูกหนี้มีโอกาส
ปลดภาระหนี้สินของตนได้อย่างมีประสิทธิผลยิ่งขึ้น ตลอดจนสนับสนุนให้หน่วยงานกลางดังกล่าว
ให้ความรู้ทางการเงินแก่ลูกหนี้เพื่อส่งเสริมให้ลูกหนี้มีการวางแผนการบริหารการเงินที่ดียิ่งขึ้นและ
ไม่ตกอยู่ในภาวะประสบปัญหาการเงินอีกในอนาคต อันจะเป็นประโยชน์ต่อความยั่งยืนทางเศรษฐกิจ
ของประเทศในระยะยาว
เพื่อส่งเสริมการปรับปรุงโครงสร้างหนี้ในลักษณะดังกล่าวให้มีประสิทธิภาพมากยิ่งขึ้น
และครอบคลุมลูกหนี้ในวงกว้าง รวมถึงลูกหนี้ที่ได้รับผลกระทบจากการแพร่ระบาดของ COVID-19
ธนาคารแห่งประเทศไทยจึงได้ปรับปรุงหลักเกณฑ์การกำกับดูแลโครงการแก้ไขปัญหาหนี้ ให้ครอบคลุม
ถึงกรณีที่มีเจ้าหนี้ตั้งแต่ 1 รายขึ้นไป และขยายขอบเขตให้รวมถึงผู้ประกอบธุรกิจบัตรเครดิต
ผู้ประกอบธุรกิจสินเชื่อส่วนบุคคลภายใต้การกำกับ ผู้ประกอบธุรกิจสินเชื่อรายย่อยเพื่อการประกอบ
อาชีพภายใต้การกำกับ และบริษัทบริหารสินทรัพย์ อีกทั้ง ขยายให้ผู้ประกอบธุรกิจสามารถดำเนินการ
ปรับปรุงโครงสร้างหนี้เองตามหลักการและหลักเกณฑ์การปรับปรุงโครงสร้างหนี้ เงื่อนไข แนวทางการ
ปฏิบัติงานเช่นเดียวกับโครงการในประกาศนี้โดยไม่ผ่านหน่วยงานกลางก็ได้
2. อำนาจตามกฎหมาย
2.1 อาศัยอำนาจตามความในมาตรา 38 มาตรา 39 มาตรา 41 มาตรา 56 และมาตรา 60
แห่งพระราชบัญญัติธุรกิจสถาบันการเงิน พ.ศ. 2551 และที่แก้ไขเพิ่มเติม ธนาคารแห่งประเทศไทย
ออกข้อกำหนดเกี่ยวกับการจัดชั้นลูกหนี้ และการคุ้มครองผู้บริโภค กรณีโครงการแก้ไขปัญหาหนี้ ให้
สถาบันการเงินและบริษัทในกลุ่มธุรกิจทางการเงินถือปฏิบัติตามที่กำหนดในประกาศฉบับนี้
2.2 อาศัยอำนาจตามความในข้อ 10 ของประกาศกระทรวงการคลังว่าด้วยกิจการที่
ต้องขออนุญาตตามข้อ 5 แห่งประกาศคณะปฏิวัติ ฉบับที่ 58 (เรื่อง ธุรกิจบัตรเครดิต) และที่แก้ไข
เพิ่มเติม ธนาคารแห่งประเทศไทยออกข้อกำหนดเกี่ยวกับการใช้บริการจากผู้ให้บริการภายนอก
