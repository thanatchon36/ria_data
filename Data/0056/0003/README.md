ประกาศธนาคารแห่งประเทศไทย
ที่ สนส. 10 /2564
เรื่อง หลักเกณฑ์การรับฝากเงินหรือรับเงินจากประชาชนสําหรับบริษัทเงินทุนและบริษัทเครดิตฟองซิเอร์
1. เหตุผลในการออกประกาศ
การรับฝากเงินหรือรับเงินจากประชาชนเป็นธุรกรรมสำคัญที่บริษัทเงินทุนและ
บริษัทเครดิตฟองซิเอร์จะต้องมีระบบการควบคุมภายในและการบริหารความเสี่ยงที่ดีเพื่อป้องกันไม่ให้เกิด
ความเสียหายหรือผลกระทบต่อการดำเนินงานของบริษัทเงินทุน บริษัทเครดิตฟองซิเอร์ ระบบสถาบันการเงิน
รวมถึงผลประโยชน์ของลูกค้าและประชาชน ดังนั้น ธนาคารแห่งประเทศไทยจึงได้ออกหลักเกณฑ์การรับฝากเงิน
หรือรับเงินจากประชาชนให้บริษัทเงินทุนและบริษัทเครดิตฟองซิเอร์ถือปฏิบัติ โดยกำหนดให้บริษัทเงินทุน
และบริษัทเครดิตฟองซิเอร์มีระบบการควบคุมภายในที่เหมาะสม เพื่อเป็นแนวทางในการดำเนินธุรกิจและ
คุ้มครองสิทธิประโยชน์ของลูกค้าโดยเฉพาะอย่างยิ่งการให้ข้อมูลสำคัญแก่ผู้ฝากหรือประชาชนอย่างครบถ้วน
ถูกต้องและเพียงพอสำหรับการตัดสินใจทำธุรกรรม
การปรับปรุงหลักเกณฑ์การรับฝากเงินหรือรับเงินจากประชาชนสำหรับบริษัทเงินทุนและ
บริษัทเครดิตฟองซิเอร์ในครั้งนี้มีสาระสำคัญคือ การเพิ่มช่องทางให้บริษัทเงินทุนและบริษัทเครดิตฟองซิเอร์
สามารถจ่ายหรือชำระเงินคืนเงินฝากโดยการโอนเงินเข้าบัญชีผู้รับเงินตามที่บริษัทเงินทุนหรือ
บริษัทเครดิตฟองซิเอร์ และผู้รับเงินมีสัญญาตกลงร่วมกันเป็นลายลักษณ์อักษร ซึ่งเป็นการเพิ่มเติม
จากเดิมที่กําหนดให้จ่ายหรือชำระเงินคืนเป็นเช็คหรือการโอนผ่านบริการบาทเนตของธนาคารแห่ง
ประเทศไทยเท่านั้น ทั้งนี้ เพื่อให้บริษัทเงินทุนและบริษัทเครดิตฟองซิเอร์สามารถตอบสนองต่อความต้องการ
และอำนวยความสะดวกให้แก่ลูกค้า นอกจากนี้ ยังได้มีการปรับปรุงเนื้อหาบางส่วนเพื่อให้เกิดความชัดเจน
และสอดคล้องกับสถานการณ์ในปัจจุบัน
2. อำนาจตามกฎหมาย
อาศัยอำนาจตามความในมาตรา 36 มาตรา 39 มาตรา 41 และมาตรา 46 แห่ง
พระราชบัญญัติธุรกิจสถาบันการเงิน พ.ศ. 2551 ธนาคารแห่งประเทศไทยออกข้อกำหนดให้บริษัทเงินทุนและ
บริษัทเครดิตฟองซิเอร์ปฏิบัติเกี่ยวกับการรับฝากเงินหรือรับเงินจากประชาชน ตามที่กำหนดในประกาศฉบับนี้
