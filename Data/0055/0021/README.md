หลักการที่ 3 การบริหารจัดการความเสี่ยงด้าน IT สำหรับเทคโนโลยี Blockchain
ผลลัพธ์ที่คาดหวัง : ผู้ให้บริการทางการเงินมีการบริหารจัดการความเสี่ยงด้าน IT ในการนำเทคโนโลยี
Blockchain มาใช้ ครอบคลุมตั้งแต่ระบบ Blockchain จุดเชื่อมต่อกับเครือข่าย Blockchain และภายใน
เครือข่าย Blockchain สอดคล้องตามมาตรฐาน แนวปฏิบัติที่เป็นสากล และหลักเกณฑ์ของ ธปท. ว่าด้วย
การกำกับดูแลความเสี่ยงด้านเทคโนโลยีสารสนเทศ (Information Technology Risk) ภายใต้กรอบหลักการ
ที่สำคัญ 3 ประการ คือ (1) การรักษาความลับของระบบและข้อมูล (Confidentiality) (2) ความถูกต้องเชื่อถือ
ได้ของระบบและข้อมูล (Integrity) และ (3) ความพร้อมใช้งานของเทคโนโลยีสารสนเทศ (Availability)
ตามระดับความเสี่ยงของธุรกรรม เพื่อให้ผู้ที่เกี่ยวข้องมีความเชื่อมั่น และมั่นใจว่าระบบและจุดเชื่อมต่อกับ
เครือข่าย Blockchain ของสมาชิกแต่ละราย ทั้งในภาคการเงินและอุตสาหกรรมอื่น ๆ ที่ร่วมอยู่ในเครือข่าย
Blockchain มีการรักษาความมั่นคงปลอดภัยด้านเทคโนโลยีสารสนเทศที่เป็นมาตรฐานเดียวกัน
แนวทางที่พึงปฏิบัติ
(1) กำหนด Security Baseline ของระบบ Blockchain จุดเชื่อมต่อกับเครือข่าย Blockchain
และภายในเครือข่าย Blockchain ให้มีการตั้งค่าตามระดับความเสี่ยงที่เหมาะสม โดยอ้างอิงมาตรฐานสากล
หรือตามคำแนะนำในทางปฏิบัติ (Best Practices) ของเจ้าของผลิตภัณฑ์หรือผู้ให้บริการ (Vendor)
(2) ออกแบบ พัฒนา และทดสอบระบบอย่างปลอดภัย (Secure Software Development)
โดยครอบคลุมภาษาชุดคำสั่งและเครื่องมือที่ใช้พัฒนาโปรแกรมแบบกระจายศูนย์ของระบบ Blockchain
จุดเชื่อมต่อกับเครือข่าย Blockchain และภายในเครือข่าย Blockchain เช่น การพัฒนา Smart Contract
ที่กำหนดการทำธุรกรรมแบบอัตโนมัติ ควรดำเนินการเพื่อให้มั่นใจว่าโปรแกรมสามารถทำงานได้อย่างถูกต้อง
ตลอดกระบวนการทำธุรกรรม รวมทั้งมีการสอบทานคำสั่ง (Source Code Review) ของ Smart Contract
ทั้งในด้านความมั่นคงปลอดภัย และความครอบคลุมของเงื่อนไข ทุกครั้งที่มีการพัฒนาหรือเปลี่ยนแปลง
(3) ทดสอบประสิทธิภาพและความพร้อมใช้ เช่น Performance Testing และ Stress Testing
แบบ End-to-End เพื่อให้มั่นใจได้ว่าระบบมีความเสถียรเพียงพอรองรับการใช้งานจำนวนมาก รวมทั้งจัดให้มี
การติดตามและปรับปรับปรุงประสิทธิภาพ เพื่อให้มั่นใจว่าระบบมีความพร้อมใช้สามารถรองรับธุรกรรมที่คาดว่า
จะเพิ่มขึ้นได้อย่างต่อเนื่อง
(4) ทดสอบการรักษาความมั่นคงปลอดภัย (Security Testing) ระบบที่ใช้เทคโนโลยี Blockchain
อย่างน้อยปีละ 1 ครั้ง และทุกครั้งที่มีการเปลี่ยนแปลงอย่างมีนัยสำคัญ โดยครอบคลุมการประเมินช่องโหว่
(Vulnerability Assessment) และทดสอบเจาะระบบ (Penetration Test) ของระบบ Blockchain
จุดเชื่อมต่อกับเครือข่าย Blockchain และภายในเครือข่าย Blockchain ตามระดับความเสี่ยง เช่น API
และระบบโครงสร้างพื้นฐานที่เชื่อมต่อกับระบบเครือข่ายสื่อสารสาธารณะ (Internet Facing) รวมถึงพิจารณา
ประเมินช่องโหว่และทดสอบเจาะระบบตามระดับความเสี่ยงของ Smart Contract ที่ใช้ภาษาชุดคำสั่งเฉพาะ
ทางสำหรับทำงานแบบกระจายศูนย์ โดยผู้เชี่ยวชาญที่มีความอิสระ
