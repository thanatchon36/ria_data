ประกาศธนาคารแห่งประเทศไทย
ที่ สนส. 11 /2554
เรื่อง หลักเกณฑ์การกํากับดูแลสินเชื่อที่ได้รับการค้ำประกันโดยบรรษัทประกันสินเชื่อ
อุตสาหกรรมขนาดย่อมแบบ Portfolio Guarantee Scheme
1. เหตุผลในการออกประกาศ
ตามที่คณะกรรมการรัฐมนตรีเศรษฐกิจได้มีมติวันที่ 11 กุมภาพันธ์ 2552 เห็นชอบ
มาตรการค้ำประกันความเสี่ยงลูกหนี้สินเชื่อผู้ประกอบธุรกิจขนาดกลางและขนาดย่อม (SMEs)
ในลักษณะของกลุ่มลูกหนี้ (Portfolio Guarantee Scheme) ของบรรษัทประกันสินเชื่อ
อุตสาหกรรมขนาดย่อม (บสย.) เพื่อเพิ่มศักยภาพของกระบวนการรับประกันความเสี่ยงและ
การชดเชยความเสียหายให้แก่สถาบันการเงิน และมีส่วนช่วยกระตุ้นให้สถาบันการเงินเร่งการปล่อย
สินเชื่อให้แก่ภาคธุรกิจ SMEs มากขึ้น (โครงการ Portfolio Guarantee Scheme ระยะที่ 1)
และคณะรัฐมนตรีได้มีมติเมื่อวันที่ 27 เมษายน 2553 วันที่ 12 เมษายน 2554 และวันที่
1 พฤศจิกายน 2554 เห็นชอบให้ บสย. ดำเนินโครงการ Portfolio Guarantee Scheme
ระยะที่ 2 ระยะที่ 3 และ โครงการ Portfolio Guarantee Scheme ตามมาตรการสินเชื่อเพื่อ
ช่วยเหลือผู้ประกอบการ SMEs ที่ได้รับผลกระทบจากอุทกภัย ปี 2554 ตามลำดับ รวมทั้งให้
รัฐบาลชดเชยความเสียหายที่อาจเกิดขึ้นจากโครงการค้ำประกันของ บสย. นั้น
ธนาคารแห่งประเทศไทยจึงออกประกาศธนาคารแห่งประเทศไทยฉบับนี้ เพื่อกําหนด
หลักเกณฑ์การคำนวณสินทรัพย์เสี่ยงด้านเครดิต และหลักเกณฑ์การจัดชั้นและการกันเงินสำรองให้
ธนาคารพาณิชย์ถือปฏิบัติ โดยโครงการ Portfolio Guarantee Scheme ที่รัฐบาลชดเชยความ
เสียหายให้แก่ บสย. ทั้งหมด เช่น โครงการ Portfolio Guarantee Scheme ระยะที่ 1 และ
โครงการ Portfolio Guarantee Scheme ตามมาตรการสินเชื่อเพื่อช่วยเหลือผู้ประกอบการ
SMEs ที่ได้รับผลกระทบจากอุทกภัย ปี 2554 ให้ถือเสมือนว่าลูกหนี้ได้รับการค้ำประกันโดยอ้อม
จากรัฐบาลไทย
สำหรับโครงการ Portfolio Guarantee Scheme ที่รัฐบาลชดเชยความเสียหาย
ให้ บสย. เพียงบางส่วน เช่น โครงการ Portfolio Guarantee Scheme ระยะที่ 2 และ ระยะที่ 3
แม้ไม่ถือว่าได้รับการค้ำประกันทางอ้อมโดยรัฐบาลทั้งหมด โดยส่วนที่รัฐบาลไม่ชดเชยนั้น ถือว่า
เป็นส่วนที่ได้รับการค้ำประกันโดย บสย. ซึ่งจะมีน้ำหนักความเสี่ยงในการคำนวณสินทรัพย์เสี่ยง
ด้านเครดิตและมีมูลค่าหลักประกันที่ธนาคารพาณิชย์สามารถนำมาหักออกจากราคาตามบัญชีของ
ลูกหนี้ก่อนการกันเงินสำรองแตกต่างจากสินเชื่อที่ได้รับการค้ำประกันโดยรัฐบาล อย่างไรก็ตาม
ธนาคารแห่งประเทศไทยได้ประมาณผลกระทบหากธนาคารพาณิชย์มีการคำนวณสินทรัพย์เสี่ยง
