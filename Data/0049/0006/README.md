(4) ธนาคารพาณิชย์สามารถกำหนดวันและเวลาทำการให้เหมาะสมกับแต่ละ
ช่องทางและพื้นที่ให้บริการที่แตกต่างกันได้ โดยคำนึงถึงความต้องการของผู้ใช้บริการ ความครบถ้วน เพียงพอ
และทั่วถึงในการให้บริการเป็นสำคัญ และควรมีแบบแผนที่ชัดเจนเพื่อไม่ให้เกิดความสับสนแก่ผู้ใช้บริการ รวมถึง
ต้องดำเนินการให้มั่นใจว่าผู้ใช้บริการทราบและเข้าใจถึงวันและเวลาทำการที่ธนาคารพาณิชย์ให้บริการใน
แต่ละช่องทาง โดยหากมีการเปลี่ยนแปลงขอบเขต เงื่อนไข หรือวันเวลาทําการของแต่ละช่องทางให้บริการ
จะต้องแจ้งให้ผู้ใช้บริการทราบ รวมทั้งมีแผนในการดูแลผู้ใช้บริการที่ได้รับผลกระทบด้วย
5.3.2 การบริหารความเสี่ยง
(1) ธนาคารพาณิชย์ต้องกําหนดแผนกลยุทธ์ด้านช่องทางให้บริการประจำปี
ซึ่งรวมถึงช่องทางให้บริการในต่างประเทศ (ถ้ามี) โดยแผนกลยุทธ์ดังกล่าวต้องครอบคลุม การวิเคราะห์
ภาพรวมการดำเนินการด้านช่องทางให้บริการของปีที่ผ่านมา แผนดำเนินการในปีนั้น ๆ ที่ระบุเป้าหมาย
การให้บริการในแต่ละช่องทาง รูปแบบช่องทางให้บริการ ขอบเขตการให้บริการ หรือการนำเทคโนโลยี
มาประกอบการให้บริการในช่องทางให้บริการ และครอบคลุมแนวทางการบริหารจัดการในกรณีที่
การเปลี่ยนแปลงด้านช่องทางให้บริการส่งผลกระทบอย่างมีนัยสำคัญต่อความเสี่ยง ผู้ใช้บริการ และ
พนักงานของธนาคารพาณิชย์ เป็นต้น
(2) ธนาคารพาณิชย์ต้องกําหนดแนวทางการบริหารความเสี่ยงที่อาจเกิดขึ้น
ทั้งความเสี่ยงในภาพรวมและความเสี่ยงในแต่ละช่องทางให้บริการ โดยให้ปฏิบัติตามหลักเกณฑ์ที่กำหนด
ในเอกสารแนบ 1 – 3 ด้วย
(3) ธนาคารพาณิชย์ต้องทบทวนแผนกลยุทธ์ด้านช่องทางให้บริการประจำปีและ
แนวทางการบริหารความเสี่ยงอย่างสม่ำเสมอ โดยเฉพาะเมื่อมีการเปลี่ยนแปลงสำคัญที่กระทบต่อการให้บริการ
5.3.3 การดูแลผู้ใช้บริการ
ของธนาคารพาณิชย์
ให้ธนาคารพาณิชย์ถือปฏิบัติตามประกาศธนาคารแห่งประเทศไทยว่าด้วย
หลักเกณฑ์การบริหารจัดการด้านการให้บริการแก่ลูกค้าอย่างเป็นธรรม (Market conduct) และปฏิบัติตาม
หลักเกณฑ์การดูแลผู้ใช้บริการเพิ่มเติมเฉพาะสำหรับแต่ละช่องทาง ตามที่กำหนดในเอกสารแนบ 1 - 3
โดยธนาคารพาณิชย์จะต้องคำนึงถึงความสามารถของผู้ใช้บริการในการเข้าถึงบริการแต่ละช่องทาง รวมถึง
ดูแลให้ผู้ใช้บริการที่ควรได้รับการช่วยเหลือ เช่น ผู้พิการ ได้รับความสะดวกในการใช้บริการให้เหมาะสม
ตามสมควรด้วย
ทั้งนี้ ในกรณีฉุกเฉินหรือมีเหตุสุดวิสัยที่จำเป็นและมิอาจหลีกเลี่ยงได้
ทําให้ธนาคารพาณิชย์ต้องเปลี่ยนแปลง สถานที่ วันเวลา ขอบเขต เงื่อนไขในการให้บริการผ่านช่องทาง
ต่าง ๆ หรือการหยุดให้บริการชั่วคราว ให้ธนาคารพาณิชย์แจ้งผู้ใช้บริการทราบโดยเร็วที่สุดผ่านช่องทาง
ต่าง ๆ ตามความเหมาะสม และให้แจ้งการกลับมาให้บริการในโอกาสแรกที่ทำได้ โดยต้องมีช่องทาง
ให้ผู้ใช้บริการสามารถติดต่อเพื่อสอบถาม แจ้งปัญหา หรือร้องเรียนการใช้บริการได้ และหากกระทบกับ
ค่าธรรมเนียมหรือค่าบริการที่ทำให้ผู้ใช้บริการเสียประโยชน์ ต้องมีการสื่อสารข้อมูลแก่ผู้ใช้บริการอย่าง
ชัดเจนครบถ้วน
