2.2 การเปลี่ยนแปลงขอบเขต วันเวลาทําการในการให้บริการที่อาจส่งผลกระทบให้
ผู้ใช้บริการธนาคารพาณิชย์เสียประโยชน์หรือไม่ได้รับความสะดวก ธนาคารพาณิชย์ต้องแจ้ง
ผู้ใช้บริการทราบล่วงหน้าอย่างน้อย 30 วัน โดยประกาศไว้ในที่เปิดเผยที่เหมาะสมกับช่องทางการ
ให้บริการนั้น และต้องมีแนวทางการดูแลผลกระทบต่อผู้ใช้บริการที่ชัดเจน เหมาะสม และเป็นธรรม
รวมถึงดูแลให้มีบริการทดแทนที่เหมาะสมในกรณีที่เป็นการลดขอบเขตการให้บริการของสาขาแห่งสุดท้าย
ในอำเภอนั้น โดยไม่มีสาขาทั่วไปและสาขาอิเล็กทรอนิกส์ของธนาคารพาณิชย์นั้นให้บริการ
2.3 การให้บริการการซื้อขายแลกเปลี่ยนเงินตราต่างประเทศ ธนาคารพาณิชย์ต้องเปิดเผย
ข้อมูลอัตราซื้อและอัตราขายเงินตราต่างประเทศอย่างชัดเจน รวมถึงเผยแพร่ในเว็บไซต์ของธนาคาร
พาณิชย์ โดยสาขาทั่วไปหรือสาขาอิเล็กทรอนิกส์ใด ที่มีอัตราซื้อและอัตราขายเงินตราต่างประเทศแตกต่าง
จากสาขาอื่น เช่น สาขาในท่าอากาศยาน ธนาคารพาณิชย์จะต้องแจ้งให้ผู้ใช้บริการทราบ เพื่อสร้าง
ความเข้าใจที่ถูกต้องและป้องกันการสับสนของผู้ใช้บริการด้วย
2.4 กรณีมีเหตุจําเป็นต้องหยุดให้บริการชั่วคราวโดยทราบล่วงหน้า ให้สาขาทั่วไปหรือ
สาขาอิเล็กทรอนิกส์สามารถหยุดทำการชั่วคราวได้ไม่เกิน 30 วัน สำหรับสาขาทั่วไปที่ให้บริการเฉพาะ
ซื้อขายแลกเปลี่ยนเงินตราต่างประเทศ เช็คเดินทาง และการให้บริการโอนเงินระหว่างประเทศ สามารถ
หยุดทําการชั่วคราวได้ไม่เกิน 90 วัน โดยต้องแจ้งผู้ใช้บริการทราบล่วงหน้าอย่างน้อย 15 วัน โดยต้อง
ประกาศการหยุดทำการชั่วคราวไว้ในที่เปิดเผย ณ สถานที่ตั้งสาขาทั่วไป หรือสาขาอิเล็กทรอนิกส์นั้น และ
ช่องทางอื่นตามความเหมาะสม รวมถึงมีแผนที่จะกลับมาให้บริการได้ตามปกติ และต้องมีแนวทางดูแล
ผลกระทบต่อผู้ใช้บริการอย่างเหมาะสมในช่วงเวลาที่หยุดให้บริการชั่วคราวดังกล่าว
2.5 ธนาคารพาณิชย์สามารถย้ายที่ตั้งของสาขาทั่วไปหรือสาขาอิเล็กทรอนิกส์ที่ได้เปิด
ให้บริการอยู่แล้วภายในระยะทางไม่เกิน 5 กิโลเมตร หรือย้ายภายในอาคารเดียวกัน โดยจะต้องสามารถ
ให้บริการแก่ผู้ใช้บริการได้อย่างต่อเนื่อง ทั้งนี้ สาขาทั่วไปหรือสาขาอิเล็กทรอนิกส์ที่ย้ายไปที่ตั้งใหม่จะต้อง
ใช้ข้อมูลของสาขาทั่วไปหรือสาขาอิเล็กทรอนิกส์เดิม เช่น รหัสสาขา เป็นต้น โดยจะต้องแจ้งผู้ใช้บริการ
ล่วงหน้าอย่างน้อย 30 วัน และประกาศกําหนดการย้ายสถานที่ตั้งสาขาทั่วไปหรือสาขาอิเล็กทรอนิกส์
ไว้ในที่เปิดเผย ณ สถานที่ตั้งของสาขาทั่วไปหรือสาขาอิเล็กทรอนิกส์นั้นและช่องทางอื่นตามความเหมาะสม
ทั้งนี้ ธนาคารพาณิชย์ต้องมีแนวทางในการดูแลผลกระทบต่อผู้ใช้บริการอย่างเหมาะสมในระหว่างการย้าย
2.6 การเลิกสาขาทั่วไปหรือสาขาอิเล็กทรอนิกส์ ให้ถือปฏิบัติ ดังนี้
2.6.1 การเลิกให้บริการของสาขาทั่วไปหรือสาขาอิเล็กทรอนิกส์ ธนาคารพาณิชย์
ต้องแจ้งให้ผู้ใช้บริการทราบผ่านช่องทางที่เหมาะสมล่วงหน้าอย่างน้อย 30 วัน โดยธนาคารพาณิชย์
ต้องมีแนวทางดูแลผู้ใช้บริการและพนักงานที่ได้รับผลกระทบตามความเหมาะสม
2.6.2 การเลิกให้บริการของสาขาทั่วไปหรือสาขาอิเล็กทรอนิกส์ที่เป็นแห่งสุดท้ายของ
ธนาคารพาณิชย์นั้นในอำเภอ ธนาคารพาณิชย์ต้องแจ้งให้ผู้ใช้บริการทราบล่วงหน้าอย่างน้อย 45 วัน
ซึ่งแนวทางการดูแลผู้ใช้บริการต้องครอบคลุมถึงการเสนอช่องทางให้บริการทดแทน โดยคำนึงถึง
ความพร้อมและความเข้าใจของผู้ใช้บริการในพื้นที่ เช่น การแต่งตั้งตัวแทนทางการเงิน (banking
agent) เพื่อให้บริการในพื้นที่นั้น
