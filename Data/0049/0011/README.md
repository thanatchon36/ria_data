เอกสารแนบ 2
หลักเกณฑ์การบริหารความเสี่ยงและการดูแลผู้ใช้บริการเพิ่มเติมสำหรับการธนาคารนอกสถานที่
การให้บริการธนาคารนอกสถานที่อาจมีข้อจำกัดในกระบวนการควบคุมภายในของ
การธนาคารนอกสถานที่เมื่อเทียบกับการให้บริการที่สาขา ธนาคารพาณิชย์จึงต้องให้ความสำคัญกับ
ระบบการควบคุมภายในที่มีการเช็คสอบอย่างเพียงพอ และต้องมีความรับผิดชอบต่อผู้ใช้บริการอย่าง
เหมาะสมและเป็นธรรม นอกจากธนาคารพาณิชย์จะต้องปฏิบัติตามการบริหารความเสี่ยงและการดูแล
ผู้ใช้บริการตามที่ระบุในประกาศ ข้อ 5.3.2 และ 5.3.3 แล้ว ธนาคารพาณิชย์จะต้องปฏิบัติตาม
หลักเกณฑ์เพิ่มเติม ดังนี้
1. การบริหารความเสี่ยง
1.1 ธนาคารพาณิชย์ต้องจัดให้มีอุปกรณ์ที่จำเป็นในการให้บริการธนาคารนอกสถานที่
อย่างเพียงพอ โดยต้องสามารถเชื่อมต่อกับระบบงานกลางของธนาคารพาณิชย์และสามารถรองรับ
การให้บริการที่มีความปลอดภัยเทียบเท่ากับการให้บริการภายในสถานที่ทําการของธนาคารพาณิชย์
รวมทั้งสามารถออกหลักฐานการทำธุรกรรมจากระบบงานของธนาคารพาณิชย์ให้แก่ผู้ใช้บริการได้
1.2 ธนาคารพาณิชย์ต้องมีระบบควบคุมภายในที่มีประสิทธิภาพ มีการกำหนด
กระบวนการทำงานที่มีการควบคุมหรือสอบทานการปฏิบัติงานของพนักงานที่ทำหน้าที่ให้บริการ
ธนาคารนอกสถานที่อย่างเหมาะสมและรัดกุม (maker - checker control) โดยเฉพาะการให้บริการ
ธนาคารนอกสถานที่แก่ผู้ใช้บริการเป็นการส่วนตัว จะต้องนัดหมายผู้ใช้บริการก่อนล่วงหน้า ซึ่ง
ผู้บังคับบัญชาจะต้องรับทราบ และภายหลังการให้บริการในแต่ละครั้งจะต้องมีกระบวนการในการสอบ
ทานการให้บริการโดยบุคคลอื่นที่ได้รับมอบหมายทุกครั้ง เพื่อยืนยันข้อมูลการใช้บริการว่ามีความถูกต้อง
ตรงตามที่ได้มีการบันทึกรายการในระบบ เช่น การติดต่อกลับไปยังผู้ใช้บริการ เพื่อสอบทาน สรุป
และยืนยันข้อมูล หรือมีกระบวนการตรวจสอบที่รัดกุมเพื่อให้มั่นใจได้ว่าสามารถบริหารความเสี่ยงที่
สําคัญของธนาคารพาณิชย์ได้ รวมถึงให้คำแนะนำเกี่ยวกับการใช้บริการอย่างปลอดภัย และแจ้งข้อมูล
เกี่ยวกับช่องทางการร้องเรียน เป็นต้น
2. การดูแลผู้ใช้บริการ
2.1 ธนาคารพาณิชย์ต้องกำหนดสถานที่ วันและเวลาในการให้บริการของแต่ละจุดให้บริการ
อย่างเหมาะสม รวมทั้งเปิดเผยข้อมูลดังกล่าวให้ผู้ใช้บริการทราบอย่างชัดเจน โดยหากมีการใช้ยานพาหนะ
เคลื่อนที่ในการให้บริการ ธนาคารพาณิชย์จะต้องกำหนดจุดให้บริการเป็นหลักแหล่งที่ชัดเจนและแน่นอน
2.2 ธนาคารพาณิชย์ต้องจัดให้มีสัญลักษณ์หรือมีวิธีการที่ทำให้ผู้ใช้บริการสามารถ
พิสูจน์ทราบและตรวจสอบได้ว่าเป็นการให้บริการโดยธนาคารพาณิชย์และพนักงานที่ได้รับมอบหมาย
ของธนาคารพาณิชย์
2.3 กรณีที่พบความผิดพลาดของข้อมูลหรือการให้บริการของพนักงาน ธนาคารพาณิชย์
จะต้องพิจารณาแนวทางแก้ไขและดูแลผู้ใช้บริการอย่างเหมาะสมและรวดเร็ว รวมทั้งนำมาพิจารณา
ปรับปรุงกระบวนการควบคุมภายในให้มีความรัดกุมมากขึ้น และใช้ประกอบการประเมินผลการปฏิบัติงาน
และกําหนดค่าตอบแทนของพนักงานนั้น ๆ ต่อไป
