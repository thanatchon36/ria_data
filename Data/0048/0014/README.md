หลักเกณฑ์การกำกับดูแลการใช้บริการจากผู้ให้บริการภายนอก
ในกรณีที่ผู้ประกอบธุรกิจใช้บริการจากผู้ให้บริการภายนอก (Outsourcing) เพื่อลดต้นทุน
การดำเนินงานและเพิ่มความคล่องตัวในการประกอบธุรกิจให้มีประสิทธิภาพยิ่งขึ้น ผู้ประกอบธุรกิจต้อง
ใช้บริการจากผู้ให้บริการภายนอกที่มีความน่าเชื่อถือ และต้องรับผิดชอบเสมือนกับดำเนินการด้วยตนเอง
โดยต้องยึดหลักการสำคัญ 3 ประการ ได้แก่ (1) การมีระบบดูแลผู้ใช้บริการอย่างเหมาะสม โดยเน้นเรื่อง
การเปิดเผยข้อมูลแก่ผู้ใช้บริการอย่างเพียงพอ การรักษาความลับและความปลอดภัยของข้อมูลผู้ใช้บริการ
ตลอดจนการดูแลเรื่องร้องเรียนและแก้ปัญหาให้แก่ผู้ใช้บริการ (2) การดูแลเรื่องความต่อเนื่องในการ
คําเนินธุรกิจและการให้บริการแก่ผู้ใช้บริการ และ (3) การมีระบบการบริหารความเสี่ยงจากการใช้บริการ
จากผู้ให้บริการภายนอก และผู้ประกอบธุรกิจต้องดำเนินการให้ธนาคารแห่งประเทศไทย ผู้ตรวจสอบภายนอก
หรือหน่วยงานของทางการอื่น สามารถเข้าตรวจสอบการดำเนินงาน ระบบการควบคุมภายในต่าง ๆ
รวมทั้งเรียกดูข้อมูลที่เกี่ยวข้องกับงานที่ใช้บริการจากผู้ให้บริการภายนอกหรือผู้รับจ้างช่วงงานต่อ (ถ้ามี)
เพื่อให้ทราบถึงการดำเนินงานและความเสี่ยงที่แท้จริงอย่างครบถ้วน รวมทั้งให้ผู้ประกอบธุรกิจปฏิบัติ
ตามหลักเกณฑ์การกำกับดูแลการใช้บริการจากผู้ให้บริการภายนอก ดังนี้
1. การคัดเลือกผู้ให้บริการภายนอก
ผู้ประกอบธุรกิจต้องกําหนดแนวทางการคัดเลือกผู้ให้บริการภายนอกอย่างเหมาะสม
ก่อนที่จะทำสัญญาใหม่หรือทบทวนเพื่อต่ออายุสัญญาการใช้บริการจากผู้ให้บริการภายนอกรายเดิม
โดยต้องพิจารณาให้ครอบคลุมประเด็นสำคัญอย่างน้อย ดังต่อไปนี้
1.1 ความสามารถ ความเชี่ยวชาญ และประสบการณ์ในการดำเนินงาน
1.2 สถานะความมั่นคงทางการเงิน
1.3 ชื่อเสียงทางธุรกิจ ประวัติการถูกร้องเรียน หรือถูกฟ้องร้องดำเนินคดี
1.4
วัฒนธรรมองค์กรและนโยบายการให้บริการที่มีความเหมาะสมกับผู้ประกอบธุรกิจ
1.5 ผลการประเมินผู้ให้บริการภายนอก หากเป็นการว่าจ้างผู้ให้บริการภายนอกรายเดิม
2. การดูแลและความรับผิดชอบต่อผู้ใช้บริการ
ของผู้ใช้บริการและข้อมูลของผู้ประกอบธุรกิจ
ผู้ประกอบธุรกิจต้องตระหนักเสมอว่า การใช้บริการจากผู้ให้บริการภายนอกเป็นเพียง
การมอบหมายให้ผู้อื่นดำเนินการแทนเท่านั้น ผู้ประกอบธุรกิจเองยังคงมีความรับผิดชอบต่อผู้ใช้บริการ
เสมือนผู้ประกอบธุรกิจเป็นผู้ดำเนินการเอง ดังนั้น ผู้ประกอบธุรกิจจึงต้องดำเนินการเพื่อให้แน่ใจว่าได้ดูแล
และรับผิดชอบต่อผู้ใช้บริการอย่างเหมาะสม อย่างน้อยในเรื่องดังต่อไปนี้
2.1 ต้องดูแลให้ผู้ให้บริการภายนอกจัดให้มีระบบรักษาความปลอดภัยและรักษาความลับ
ข้อมูลของผู้ใช้บริการ และข้อมูลของผู้ประกอบธุรกิจเป็นอย่างดี รวมทั้งต้องตรวจสอบระบบดังกล่าว
อย่างเหมาะสม และดูแลให้ผู้ให้บริการภายนอกควบคุมดูแลพนักงานอย่างเข้มงวดในการรักษาความลับ
