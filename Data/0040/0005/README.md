“บุคคลภายนอก” หมายความว่า บุคคลหรือนิติบุคคลภายนอก ซึ่งเป็นผู้ให้บริการ
ด้านเทคโนโลยีสารสนเทศ หรือเป็นผู้ที่มีการเชื่อมต่อกับระบบเทคโนโลยีสารสนเทศของสถาบันการเงิน
หรือเป็นผู้ที่สามารถเข้าถึงข้อมูลสำคัญของสถาบันการเงินหรือข้อมูลของลูกค้าที่ควบคุมดูแลโดย
สถาบันการเงินได้โดยกรณีของสาขาของธนาคารพาณิชย์ต่างประเทศให้รวมถึงสำนักงานใหญ่หรือ
สาขาอื่นในต่างประเทศที่เป็นนิติบุคคลเดียวกันด้วย ทั้งนี้ บุคคลภายนอกไม่ครอบคลุมถึงลูกค้าที่ใช้
ผลิตภัณฑ์และบริการของสถาบันการเงิน
“บริษัทในกลุ่มธุรกิจเดียวกัน” หมายความว่า บริษัทในกลุ่มธุรกิจทางการเงิน
ตามประกาศธนาคารแห่งประเทศไทยว่าด้วยหลักเกณฑ์การกำกับดูแลโครงสร้างและขอบเขตธุรกิจ
“บริษัทที่มีความเกี่ยวข้อง” หมายความว่า บริษัทแม่ บริษัทลูก และบริษัทร่วม
ของกลุ่มธุรกิจทางการเงิน
ของสถาบันการเงิน
5.2 หลักการ
สถาบันการเงินมีหน้าที่เกี่ยวกับการบริหารจัดการความเสี่ยงด้านเทคโนโลยี
สารสนเทศ (IT risk) ดังนี้
5.2.1 ดูแลและบริหารจัดการความเสี่ยงด้านเทคโนโลยีสารสนเทศ รวมถึงโครงการ
ด้านเทคโนโลยีสารสนเทศ อย่างมีประสิทธิภาพและรัดกุม ภายใต้กรอบหลักการที่สำคัญ 3 ประการ
คือ (1) การรักษาความลับของระบบและข้อมูล (confidentiality) (2) ความถูกต้องเชื่อถือได้ของ
ระบบและข้อมูล (integrity) และ (3) ความพร้อมใช้งานของเทคโนโลยีสารสนเทศ (availability)
โดยอยู่บนพื้นฐานของการคุ้มครองข้อมูลและรักษาผลประโยชน์ของลูกค้า
5.2.2 กํากับดูแลความเสี่ยงด้านเทคโนโลยีสารสนเทศให้สอดคล้องกับลักษณะ
การดำเนินธุรกิจ ปริมาณธุรกรรม ความซับซ้อนของเทคโนโลยีสารสนเทศ และความเสี่ยงที่เกี่ยวข้อง เช่น
ความเสี่ยงด้านปฏิบัติการ ความเสี่ยงด้านกลยุทธ์ ความเสี่ยงด้านชื่อเสียง และความเสี่ยงด้านกฎหมาย
รวมถึงให้ความสำคัญกับการกำกับดูแลความเสี่ยงด้านเทคโนโลยีสารสนเทศโดยถือเป็นส่วนหนึ่งของ
การบริหารความเสี่ยงในภาพรวมของสถาบันการเงิน (Enterprise Risk Management : ERM)
5.2.3 มีโครงสร้างการกำกับดูแลในภาพรวมที่เอื้อต่อการบริหารความเสี่ยงด้าน
เทคโนโลยีสารสนเทศอย่างเหมาะสม และสอดคล้องตามหลักการแบ่งแยกหน้าที่ความรับผิดชอบ
3 ระดับ (three lines of defence)
ทั้งนี้ กรณีที่สถาบันการเงินมีโครงสร้างการกํากับดูแลความเสี่ยงด้าน
เทคโนโลยีสารสนเทศแบบรวมศูนย์สำหรับบริษัทในกลุ่มธุรกิจเดียวกันหรือบริษัทที่มีความเกี่ยวข้อง
การพิจารณาโครงสร้างการกำกับดูแลตามหลักการแบ่งแยกหน้าที่ความรับผิดชอบ 3 ระดับ
(three lines of defence) ให้พิจารณาโดยดูจากภาพรวมทั้งหมดของกลุ่มธุรกิจเดียวกันหรือ
บริษัทที่มีความเกี่ยวข้องได้ อย่างไรก็ดี สถาบันการเงินและคณะกรรมการของสถาบันการเงิน
ในประเทศไทยยังคงต้องรับผิดชอบต่อการกำกับดูแลความเสี่ยงด้านเทคโนโลยีสารสนเทศเสมือน
สถาบันการเงินดำเนินการเอง
