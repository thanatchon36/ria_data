ประกาศธนาคารแห่งประเทศไทย
d
ที่ สนส. 22/2555
เรื่อง หลักเกณฑ์การกำกับลูกหนี้รายใหญ่ (Single Lending Limit)
1. เหตุผลในการออกประกาศ
ตามที่ธนาคารแห่งประเทศไทยได้ออกประกาศธนาคารแห่งประเทศไทย ที่ สนส.
35/2551 เรื่อง หลักเกณฑ์การกำกับลูกหนี้รายใหญ่ (Single Lending Limit) ลงวันที่
3 สิงหาคม 2551 โดยรวบรวมประกาศธนาคารแห่งประเทศไทยที่เกี่ยวข้องกับหลักเกณฑ์
การกำกับลูกหนี้รายใหญ่มาไว้ในฉบับเดียวกัน รวมทั้งขยายขอบเขตการกำกับลูกหนี้รายใหญ่
โดยการนับรวมการทำธุรกรรมทุกประเภทในการคำนวณอัตราส่วน การนับความสัมพันธ์ของ
ลูกหนี้ตามนิยามผู้ที่เกี่ยวข้อง และการขยายฐานเงินกองทุน เพื่อให้การกำกับดูแลสถาบันการเงิน
ทุกประเภทเป็นมาตรฐานเดียวกัน สามารถรองรับความเสี่ยงจากการทำธุรกรรมของสถาบัน
การเงินได้จริง และสอดคล้องกับมาตรฐานสากล มาระยะหนึ่งแล้วนั้น
ปัจจุบันสถาบันการเงินได้ให้บริการธุรกรรมทางการเงินในหลายรูปแบบเพื่อ
ตอบสนองต่อความต้องการของลูกค้าในการทำธุรกรรมทั้งในและต่างประเทศซึ่งสอดคล้องกับ
แนวทางหรือกฎเกณฑ์ข้อบังคับสากลขององค์กรกลางระหว่างประเทศที่เกี่ยวข้อง และให้
ความสำคัญต่อการบริหารความเสี่ยงจากการทำธุรกรรมดังกล่าวเพื่อให้สามารถรองรับความเสี่ยง
ที่อาจเกิดขึ้น
ธนาคารแห่งประเทศไทยจึงเห็นควรปรับปรุงหลักเกณฑ์การกำกับดูแลลูกหนี้รายใหญ่
ให้สอดคล้องกับรูปแบบการประกอบธุรกิจและการบริหารความเสี่ยงของสถาบันการเงินที่
เปลี่ยนแปลงไปโดยหลักเกณฑ์ในการกำกับดูแลนี้จะเน้นการพิจารณาจากความเสี่ยงและ
ผลตอบแทนเป็นสำคัญ
สาระสำคัญของการปรับปรุงหลักเกณฑ์มีดังนี้
1) ขยายคำนิยามของตัวเงินที่มีคุณภาพให้ครอบคลุมถึงตั๋วเงินที่ได้รับการรับรอง
หรือรับอาวัลโดยสถาบันการเงินของรัฐที่มีกฎหมายเฉพาะจัดตั้งขึ้นทั้งในและต่างประเทศ สถาบัน
การเงินในต่างประเทศ ธนาคารเพื่อการพัฒนาระหว่างประเทศ (Multilateral Development
Banks: MDBs) หรือบริษัทอื่น ๆ ที่มีคุณสมบัติตามที่ธนาคารแห่งประเทศไทยกำหนด
2) เพิ่มเติมข้อยกเว้นในการคำนวณอัตราส่วนการกำกับลูกหนี้รายใหญ่กรณี
การให้สินเชื่อโดยมีหลักทรัพย์ธนาคารกลางต่างประเทศที่มีน้ำหนักความเสี่ยงร้อยละ 0 ค้ำประกัน
เต็มจํานวน หรือลงทุนในหลักทรัพย์ดังกล่าว
3) เพิ่มเติมข้อยกเว้นในการคำนวณอัตราส่วนการกำกับลูกหนี้รายใหญ่สำหรับ
สาขาของธนาคารพาณิชย์ต่างประเทศ ตามเงื่อนไขที่ธนาคารแห่งประเทศไทยกําหนด
