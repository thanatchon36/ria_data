5.2.12 เกณฑ์การกำกับดูแลตามประกาศฉบับนี้ ไม่รวมถึงการให้สินเชื่อ ลงทุน
ก่อภาระผูกพัน หรือทำธุรกรรมที่มีลักษณะคล้ายการให้สินเชื่อแก่บริษัทในกลุ่มธุรกิจทางการเงินที่ได้รับ
การอนุญาตให้จัดตั้งกลุ่มธุรกิจทางการเงินจากธนาคารแห่งประเทศไทย ทั้งนี้ กลุ่มธุรกิจทางการเงิน
ดังกล่าวต้องปฏิบัติตามประกาศธนาคารแห่งประเทศไทยว่าด้วยหลักเกณฑ์การกำกับแบบรวมกลุ่ม
5.2.13 ในกรณีที่มีการกระทำที่เป็นการฝ่าฝืนมาตรา 50 แห่งพระราชบัญญัติธุรกิจ
สถาบันการเงิน พ.ศ. 2551 โดยที่สถาบันการเงินสามารถพิสูจน์ได้ว่าได้ใช้ความระมัดระวังด้วยความ
รอบคอบในการตรวจสอบผู้ที่เกี่ยวข้องแล้ว แต่ไม่สามารถทราบหรือป้องกันมิให้เกิดการฝ่าฝืนดังกล่าวได้
ให้ถือว่าสถาบันการเงินมิได้กระทำความผิดตามมาตรา 50 ดังกล่าว ทั้งนี้ ตามความในมาตรา 129
แห่งพระราชบัญญัติธุรกิจสถาบันการเงิน พ.ศ. 2551
6. บทเฉพาะกาล
6.1 ในกรณีที่สถาบันการเงินใดได้รับผ่อนผันการให้สินเชื่อ ลงทุน ก่อภาระผูกพัน
หรือทำธุรกรรมที่มีลักษณะคล้ายการให้สินเชื่อแก่กลุ่มลูกหนี้ธุรกิจที่มีศักยภาพหรือมีฐานะกิจการ
ที่มั่นคงเกินอัตราส่วนตามข้อ 5.2.1 ซึ่งการผ่อนผันดังกล่าวสิ้นสุดวันที่ 31 ธันวาคม 2555 ให้
สถาบันการเงินนั้นสามารถให้สินเชื่อ ลงทุน ก่อภาระผูกพัน หรือทำธุรกรรมที่มีลักษณะคล้ายการ
ให้สินเชื่อตามที่ได้รับการผ่อนผันจากธนาคารแห่งประเทศไทยได้ต่อไปจนถึงวันที่ 31 มีนาคม 2556
6.2 การให้สินเชื่อ ลงทุน ก่อภาระผูกพัน หรือทำธุรกรรมที่มีลักษณะคล้ายการให้สินเชื่อ
แก่บุคคลใด หรือผู้ที่เกี่ยวข้องกับบุคคลดังกล่าว รวมกันเกินอัตราที่กำหนดในข้อ 5.2.1 ก่อนที่
ประกาศฉบับนี้มีผลใช้บังคับ โดยการให้สินเชื่อ ลงทุน ก่อภาระผูกพัน หรือทำธุรกรรมที่มีลักษณะ
คล้ายการให้สินเชื่อดังกล่าว ไม่ขัดต่อประกาศธนาคารแห่งประเทศไทยที่ สนส. 35/2551 เรื่อง
หลักเกณฑ์การกำกับลูกหนี้รายใหญ่ (Single Lending Limit) ลงวันที่ 3 สิงหาคม 2551 สถาบัน
การเงินจะให้สินเชื่อ ลงทุน ก่อภาระผูกพัน หรือทำธุรกรรมที่มีลักษณะคล้ายการให้สินเชื่อเพิ่มเติมแก่
บุคคลหรือผู้ที่เกี่ยวข้องกับบุคคลดังกล่าวอีกไม่ได้ และต้องดำเนินการเพื่อให้การให้สินเชื่อ ลงทุน
ก่อภาระผูกพัน หรือทำธุรกรรมที่มีลักษณะคล้ายการให้สินเชื่อดังกล่าวเป็นไปตามประกาศฉบับนี้
โดยเร็ว ทั้งนี้ต้องไม่เกิน 1 ปีนับแต่วันที่ประกาศฉบับนี้มีผลใช้บังคับ
7. วันเริ่มต้นบังคับใช้
ประกาศนี้ให้ใช้บังคับตั้งแต่วันที่ 1 มกราคม 2556 เป็นต้นไป
ประกาศ ณ วันที่ 17 ธันวาคม 2555
