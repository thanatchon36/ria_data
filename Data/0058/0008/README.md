สถาบันการเงินควรระบุบทบาทหน้าที่ของคณะกรรมการ หน่วยงาน หรือพนักงานที่
เกี่ยวข้องกับการกำกับดูแลข้อมูลให้ชัดเจนเป็นลายลักษณ์อักษร เพื่อให้ผู้ที่เกี่ยวข้องทราบถึงบทบาท
หน้าที่และความรับผิดชอบของตนเอง (รายละเอียดตามเอกสารแนบ 1) อย่างไรก็ตาม สถาบันการเงิน
สามารถพิจารณาการจัดรูปแบบโครงสร้างการกำกับดูแลด้านข้อมูลให้เหมาะสมกับขนาด ลักษณะการ
ดำเนินธุรกิจ ความซับซ้อนของธุรกิจ และความเสี่ยงด้านข้อมูลของสถาบันการเงินได้ เท่าที่มีบุคลากร
และหน่วยงานที่ทำหน้าที่ข้างต้นครบถ้วนและไม่ขัดกับหลักการตรวจสอบและถ่วงดุลที่เหมาะสม เช่น
อาจมอบหมายให้คณะกรรมการด้านเทคโนโลยีทำหน้าที่กำกับดูแลข้อมูลเพิ่มเติมได้ โดยที่ไม่ต้องจัดตั้ง
คณะกรรมการกำกับดูแลข้อมูลขึ้นมาเป็นการเฉพาะ
(2) จัดให้มีทรัพยากรทั้งด้านบุคลากรและเครื่องมือให้เพียงพอที่จะสนับสนุน
การปฏิบัติงานที่เกี่ยวข้องกับการกำกับดูแลข้อมูล รวมถึงมีบุคลากรที่มีความรู้ ความเชี่ยวชาญหรือ
ประสบการณ์เพียงพอในการปฏิบัติหน้าที่ นอกจากนี้ ควรจัดให้มีการอบรมและพัฒนาความรู้ความ
เชี่ยวชาญด้านการกำกับดูแลข้อมูลให้แก่บุคลากรที่เกี่ยวข้อง โดยมีการวัดประสิทธิผลของหลักสูตร
ฝึกอบรมที่จัดขึ้นด้วย
(3) กำหนดแผนงานการเสริมสร้างความตระหนักด้านการกำกับดูแลข้อมูลแก่
บุคลากรทุกระดับ รวมถึงบุคคลภายนอกที่เกี่ยวข้องอย่างต่อเนื่อง โดยมีแผนงานที่ชัดเจนต่อเนื่อง
และวัดผลได้ รวมถึงมีการทบทวนและปรับปรุงเนื้อหาอย่างเหมาะสม
หลักการที่ 3 การบริหารจัดการตลอดวงจรชีวิตของข้อมูล
สถาบันการเงินควรบริหารจัดการข้อมูลตลอดวงจรชีวิตของข้อมูล ตั้งแต่การสร้างหรือ
การได้มาซึ่งข้อมูล การใช้งานหรือการเปิดเผย การจัดเก็บ และการทำลายข้อมูล โดยคำนึงถึง
ความเสี่ยงที่อาจเกิดขึ้นในแต่ละขั้นตอนของวงจรชีวิตและมีการควบคุมดูแลที่เหมาะสมเพื่อให้มั่นใจ
ว่าข้อมูลในทุกขั้นตอนของวงจรชีวิตมีคุณภาพ มั่นคงปลอดภัย มีความเป็นส่วนบุคคล โดย
(1) ควรจัดทำแผนภาพหรือการบันทึกในรูปแบบอื่นใดที่สามารถแสดงให้เห็นถึง
ความเชื่อมโยงของข้อมูลทั้งองค์กร ซึ่งครอบคลุมตั้งแต่การสร้างหรือการได้มาซึ่งข้อมูล การรับส่ง
ข้อมูลระหว่างระบบงาน การใช้งานหรือเปิดเผย การจัดเก็บข้อมูลบนระบบงานและสื่อบันทึกข้อมูล
ต่าง ๆ เพื่อให้สถาบันการเงินสามารถบริหารจัดการข้อมูลตลอดวงจรชีวิตให้สอดคล้องกับความเสี่ยง
และความซับซ้อนของข้อมูลภายในองค์กร
(2) มีการบริหารจัดการคำอธิบายชุดข้อมูล เพื่อให้สามารถนำข้อมูลไปใช้วิเคราะห์
เชื่อมโยงความสัมพันธ์ของระบบที่เกี่ยวข้องได้อย่างครบถ้วนถูกต้อง (รายละเอียดตามเอกสารแนบ 2)
(3) มีการบริหารจัดการคุณภาพข้อมูล เพื่อให้ข้อมูลมีคุณภาพ น่าเชื่อถือ สามารถนำไปใช้
ประกอบการวิเคราะห์และตัดสินใจทางธุรกิจได้อย่างถูกต้องเหมาะสม รวมทั้งสร้างความเชื่อมั่นให้กับ
ผู้ใช้บริการ (รายละเอียดตามเอกสารแนบ 3)
