แนวนโยบายธนาคารแห่งประเทศไทย
เรื่อง การกำกับดูแลข้อมูล (Data Governance)
1. เหตุผลในการออกแนวนโยบาย
ข้อมูลเป็นทรัพย์สินที่สำคัญของสถาบันการเงิน การนำเทคโนโลยีมาประยุกต์เพื่อใช้ประโยชน์
จากข้อมูล ตั้งแต่ข้อมูลทั่วไปจนถึงข้อมูลทางการเงินของลูกค้าที่มีจำนวนเพิ่มมากขึ้น เป็นกลไกในการ
ขับเคลื่อนการให้บริการทางการเงินในยุคปัจจุบัน โดยสถาบันการเงินนำเอาข้อมูลเหล่านั้นมาพัฒนา
ผลิตภัณฑ์และการบริการทางการเงินให้ตรงกับความต้องการของลูกค้า รวมทั้งสามารถใช้ประโยชน์
จากข้อมูลในการบริหารความเสี่ยงอย่างมีประสิทธิภาพ บนพื้นฐานของการคุ้มครองข้อมูลและ
รักษาผลประโยชน์ของลูกค้า หากสถาบันการเงินไม่มีการกำกับดูแลและบริหารจัดการข้อมูลได้อย่าง
เหมาะสมเพียงพอ อาจก่อให้เกิดความเสี่ยงที่มีนัยสำคัญจนกระทบต่อความเชื่อมั่นของระบบ
สถาบันการเงินได้ ดังนั้น สถาบันการเงินจึงควรจัดให้มีการดูแลคุณภาพข้อมูล การรักษาความมั่นคง
ปลอดภัยและการรักษาความเป็นส่วนบุคคลของข้อมูลอย่างเหมาะสมและสอดคล้องกับขนาด ลักษณะ
การดำเนินธุรกิจ ความซับซ้อนของธุรกิจ และความเสี่ยงด้านข้อมูลของสถาบันการเงิน รวมทั้ง
เป็นไปตามกฎเกณฑ์และกฎหมายที่เกี่ยวข้องกับการกำกับดูแลข้อมูลที่ต้องปฏิบัติตาม
ธนาคารแห่งประเทศไทย (ธปท.) สนับสนุนให้สถาบันการเงินนำข้อมูลไปใช้ประโยชน์ได้
อย่างเต็มประสิทธิภาพ เพื่อพัฒนาการให้บริการทางการเงินตอบสนองความต้องการของลูกค้าได้
ในขณะเดียวกันสถาบันการเงินควรมีการบริหารจัดการความเสี่ยงจากการใช้ข้อมูลอย่างเหมาะสม
ควบคู่กันด้วย ดังนั้น ธปท. จึงออกแนวนโยบายเรื่องการกำกับดูแลข้อมูลฉบับนี้ เพื่อให้สถาบันการเงิน
นำไปใช้อ้างอิงเป็นแนวทางในการกำกับดูแลข้อมูลให้สอดคล้องกับหลักการที่ดีที่ได้รับการยอมรับ
ในระดับสากล โดยมีแนวทางการบริหารจัดการข้อมูลที่เหมาะสม ทั้งนี้ ธปท. คาดหวังว่าสถาบันการเงิน
ตามกฎหมายว่าด้วยธุรกิจสถาบันการเงินทุกแห่งจะสามารถนำแนวนโยบายฉบับนี้ไปใช้ในการกำกับดูแล
ข้อมูลขององค์กรเพื่อเป็นประโยชน์ต่อการดำเนินธุรกิจของสถาบันการเงิน นอกจากนี้ ผู้ประกอบธุรกิจ
ที่มิใช่สถาบันการเงินสามารถนำแนวนโยบายฉบับนี้ไปประยุกต์ใช้เป็นแนวทางในการกำกับดูแลข้อมูล
ขององค์กรตนเองได้
