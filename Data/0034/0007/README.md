แนวปฏิบัติธนาคารแห่งประเทศไทย
เรื่อง แนวทางการเข้าร่วมทดสอบและพัฒนานวัตกรรมที่นำเทคโนโลยีใหม่
มาสนับสนุนการให้บริการทางการเงิน (Regulatory Sandbox)
1. เหตุผลในการออกแนวปฏิบัติ
ปัจจุบันนวัตกรรมด้านเทคโนโลยีที่สนับสนุนการให้บริการทางการเงิน (Financial
Technology หรือ FinTech) เข้ามามีบทบาทสำคัญในการดำเนินธุรกิจของสถาบันการเงินและผู้ประกอบ
ธุรกิจที่ไม่ใช่สถาบันการเงิน ทั้งในด้านการเพิ่มประสิทธิภาพในการดำเนินงานและการพัฒนาผลิตภัณฑ์
ซึ่งจะช่วยให้ผู้บริโภคสามารถเข้าถึงบริการทางการเงินที่หลากหลาย ตรงความต้องการ และมีช่องทาง
การใช้บริการที่สะดวก รวดเร็ว ด้วยค่าบริการที่เหมาะสมและเป็นธรรม รวมทั้งส่งเสริมให้ผู้ให้บริการ
ทางการเงินสามารถนํา FinTech มาปรับปรุงกระบวนการดำเนินงานและการให้บริการให้มีประสิทธิภาพ
มากขึ้น ลดต้นทุนการทำธุรกิจ อันจะนำไปสู่การเพิ่มขีดความสามารถในการแข่งขันทั้งในและต่างประเทศ
อย่างไรก็ดี การนำเทคโนโลยีมาใช้และการเปลี่ยนแปลงรูปแบบการดำเนินธุรกิจอาจก่อให้เกิดความเสี่ยง
รูปแบบใหม่ ซึ่งต้องมีการกำกับดูแลที่เหมาะสมควบคู่กัน
เมื่อวันที่ 21 ธันวาคม 2559 ธนาคารแห่งประเทศไทยได้ประกาศใช้แนวปฏิบัติ เรื่อง
แนวทางการเข้าร่วมทดสอบและพัฒนานวัตกรรมที่นำเทคโนโลยีใหม่มาสนับสนุนการให้บริการทางการเงิน
(Regulatory Sandbox) เพื่อเปิดโอกาสให้ผู้ให้บริการทางการเงินทั้งสถาบันการเงิน และผู้ประกอบธุรกิจ
ที่ไม่ใช่สถาบันการเงินสามารถนำเสนอบริการทางการเงินภายในพื้นที่หรือสภาพแวดล้อมของ
การประกอบธุรกิจและการให้บริการที่จำกัด ภายใต้กรอบหลักเกณฑ์การกำกับดูแลที่ยืดหยุ่น
โดย Regulatory Sandbox มีหลักการสำคัญ 3 ประการ คือ (1) ส่งเสริมให้เกิดนวัตกรรมทาง
การเงิน (2) มีแนวทางคุ้มครองผู้บริโภคที่เหมาะสม โดยคำนึงถึงสิทธิของผู้บริโภคเป็นสำคัญ และ
(3) ดูแลความเสี่ยงให้อยู่ในระดับที่ยอมรับได้ เพื่อส่งเสริมให้ FinTech ไทย พัฒนาและเติบโตอย่าง
ยั่งยืน รวมทั้งมีความน่าเชื่อถือและได้รับการยอมรับจากผู้บริโภค
จากการดำเนินการมาระยะหนึ่ง ธนาคารแห่งประเทศไทยได้นำประสบการณ์จาก Regulatory
Sandbox รวมทั้งการรับฟังความคิดเห็นจากผู้ให้บริการทางการเงินที่เกี่ยวข้อง ทั้งที่เป็นสถาบันการเงิน
และไม่ใช่สถาบันการเงิน มาปรับปรุงพัฒนาแนวทางของ Regulatory Sandbox ให้ชัดเจน ยืดหยุ่น
และคล่องตัวมากขึ้น เอื้อต่อการพัฒนานวัตกรรม และลดระยะเวลาการออกสู่ตลาด (time to market)
โดยเปิดโอกาสให้ผู้ให้บริการทางการเงินสามารถมี Sandbox ของตนเอง (Own Sandbox) เพื่อทดสอบ
นวัตกรรมทางการเงินที่ไม่เข้าข่ายที่จะพัฒนาเป็นโครงสร้างพื้นฐานหรือมาตรฐานกลาง หรือไม่เข้าข่าย
ที่กฎหมายหรือหลักเกณฑ์การกำกับดูแลกำหนดให้ต้องทดสอบใน Regulatory Sandbox ของธนาคาร
แห่งประเทศไทย โดยธนาคารแห่งประเทศไทยยังคงติดตามพัฒนาการของนวัตกรรม FinTech
อย่างต่อเนื่อง
