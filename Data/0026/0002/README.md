ประกาศธนาคารแห่งประเทศไทย
ที่ สนส. 4/2558
เรื่อง การให้สินเชื่อ ทำธุรกรรมที่มีลักษณะคล้ายการให้สินเชื่อ หรือประกันหนี้แก่กรรมการ
ผู้มีอำนาจในการจัดการของสถาบันการเงิน หรือผู้ที่เกี่ยวข้องกับบุคคลดังกล่าว
1. เหตุผลในการออกประกาศ
ตามที่มาตรา 48 (1) แห่งพระราชบัญญัติธุรกิจสถาบันการเงิน พ.ศ. 2551 ได้บัญญัติ
ห้ามมิให้สถาบันการเงินให้สินเชื่อ ทำธุรกรรมที่มีลักษณะคล้ายการให้สินเชื่อ หรือประกันหนี้แก่กรรมการ
ผู้จัดการ รองผู้จัดการ ผู้ช่วยผู้จัดการ หรือผู้ซึ่งมีตำแหน่งเทียบเท่าที่เรียกชื่ออย่างอื่น ผู้มีอำนาจในการจัดการ
ของสถาบันการเงิน หรือผู้ที่เกี่ยวข้องกับบุคคลดังกล่าว ซึ่งมีการกำหนดข้อยกเว้นเฉพาะกรณีการให้สินเชื่อ
ในรูปแบบของบัตรเครดิต หรือการให้สินเชื่อเพื่อเป็นสวัสดิการเท่านั้น โดยมีเจตนารมณ์เพื่อป้องกันไม่ให้
กรรมการ ผู้บริหารระดับสูง หรือผู้มีอำนาจในการจัดการของสถาบันการเงิน ใช้อำนาจหน้าที่เอื้อประโยชน์
ในการยักย้ายถ่ายเททรัพย์สินของสถาบันการเงิน อย่างไรก็ดี การที่กฎหมายกำหนดข้อห้ามการให้สินเชื่ออย่าง
เคร่งครัดโดยครอบคลุมถึงกรณีที่มีความเข้าข่ายเป็นผู้มีส่วนเกี่ยวข้องระหว่างลูกหนี้กับกรรมการ หรือผู้บริหาร
สถาบันการเงิน เกิดขึ้นภายหลังจากการให้สินเชื่อในเชิงพาณิชย์เป็นปกติอยู่แล้วนั้น ส่งผลกระทบต่อความต่อเนื่อง
ของการให้สินเชื่อ และการดำเนินงานของลูกหนี้ได้ ทั้งนี้ ความมีส่วนเกี่ยวข้องที่กล่าวมักเกิดจากการดำรง
ตำแหน่งของกรรมการ หรือผู้บริหารระดับสูงเกิดขึ้นภายหลังจากการให้สินเชื่ออยู่แล้ว ด้วยเหตุผลนี้จึงได้มี
การแก้ไขพระราชบัญญัติธุรกิจสถาบันการเงิน เพื่อบรรเทาปัญหาดังกล่าว ในขณะเดียวกันก็มีกลไกเข้มงวดเพื่อ
คงเจตนารมณ์เดิมไว้
พระราชบัญญัติธุรกิจสถาบันการเงิน (ฉบับที่ 2) พ.ศ. 2558 ได้แก้ไขเพิ่มเติมมาตรา 48 (1)
เพื่อลดผลกระทบที่เกิดขึ้นดังกล่าว โดยเพิ่มเติมข้อยกเว้น กรณีการให้สินเชื่อ ทำธุรกรรมที่มีลักษณะ
คล้ายการให้สินเชื่อ หรือประกันหนี้แก่กรรมการผู้จัดการ รองผู้จัดการ ผู้ช่วยผู้จัดการ หรือผู้ซึ่งมีตำแหน่ง
เทียบเท่าที่เรียกชื่ออย่างอื่น ผู้มีอำนาจในการจัดการของสถาบันการเงิน หรือบุคคลที่เกี่ยวข้องกับบุคคลดังกล่าว
ภายใต้วงเงินที่ได้รับอนุมัติเดิมก่อนดำรงตำแหน่ง และกรณีการปรับปรุงโครงสร้างหนี้เดิมโดยได้รับอนุมัติจาก
คณะกรรมการของสถาบันการเงิน และด้วยเหตุผลนี้ ธนาคารแห่งประเทศไทยจึงเห็นสมควรออกประกาศ
ฉบับนี้ เพื่อกำหนดหลักเกณฑ์การให้สินเชื่อ หรือประกันหนี้ของสถาบันการเงินแก่บุคคลดังกล่าวให้สอดคล้อง
กับพระราชบัญญัติธุรกิจสถาบันการเงิน พ.ศ. 2551 ที่แก้ไขเพิ่มเติม
บ
2. อำนาจตามกฎหมาย
อาศัยอำนาจตามความในมาตรา 48 (1) แห่งพระราชบัญญัติธุรกิจสถาบันการเงิน พ.ศ. 2551
ซึ่งแก้ไขเพิ่มเติมโดยพระราชบัญญัติธุรกิจสถาบันการเงิน (ฉบับที่ 2) พ.ศ. 2558 ธนาคารแห่งประเทศไทย
ออกข้อกำหนดให้สถาบันการเงินปฏิบัติในเรื่องการให้สินเชื่อ ทำธุรกรรมที่มีลักษณะคล้ายการให้สินเชื่อ
หรือประกันหนี้แก่กรรมการผู้จัดการ รองผู้จัดการ ผู้ช่วยผู้จัดการ หรือผู้ซึ่งมีตำแหน่งเทียบเท่าที่เรียกชื่อ
อย่างอื่น ผู้มีอำนาจในการจัดการของสถาบันการเงิน หรือผู้ที่เกี่ยวข้องกับบุคคลดังกล่าว ตามประกาศฉบับนี้
