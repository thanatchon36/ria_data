ประกาศธนาคารแห่งประเทศไทย
ที่ สนส. 1 /2563
หลักเกณฑ์การกำกับดูแลสินเชื่อเพื่อที่อยู่อาศัยและสินเชื่ออื่นที่เกี่ยวเนื่องกับสินเชื่อเพื่อที่อยู่อาศัย
เรื่อง
1. เหตุผลในการออกประกาศ
ธนาคารแห่งประเทศไทย (ธปท.) ได้ปรับปรุงหลักเกณฑ์การกำกับดูแลสินเชื่อเพื่อที่อยู่อาศัย
และสินเชื่ออื่นที่เกี่ยวเนื่องกับสินเชื่อเพื่อที่อยู่อาศัย เพื่อยกระดับมาตรฐานการพิจารณาสินเชื่อ (Credit
underwriting standards) ของสถาบันการเงิน ป้องกันการก่อหนี้เป็นตัวของภาคครัวเรือน และ
ป้องกันการเก็งกําไรในตลาดอสังหาริมทรัพย์ที่เกินพอดี โดยได้กำหนดเพดานอัตราส่วนเงินให้สินเชื่อ
ต่อมูลค่าหลักประกัน (Loan to value ratio – LTV ratio) รวมถึงกำหนดอัตราส่วนเงินกองทุน
ตามระดับของ LTV ratio
หลังการปรับปรุงหลักเกณฑ์ดังกล่าว ธปท. ได้ติดตามผลกระทบที่เกิดขึ้นกับประชาชน
ผู้ประกอบการอสังหาริมทรัพย์ สถาบันการเงิน รวมถึงเสถียรภาพของระบบการเงินอย่างต่อเนื่อง พบว่า
สัญญาณการเก็งกำไรและความไม่สมดุลในตลาดอสังหาริมทรัพย์ปรับลดลง สอดคล้องกับเจตนารมณ์
ของหลักเกณฑ์ กล่าวคือ (1) สถาบันการเงินมีมาตรฐานการพิจารณาสินเชื่อที่รัดกุมขึ้น สะท้อนจาก
ค่าเฉลี่ย LTV ratio ที่ลดลงสำหรับการกู้ซื้อที่อยู่อาศัยสัญญาที่ 2 ขึ้นไป (2) สัญญาณการเก็งกำไร
ชะลอลง สะท้อนจากจำนวนบัญชีสินเชื่อปล่อยใหม่สัญญาที่ 2 ขึ้นไปของสถาบันการเงินที่ลดลง และ
(3) ผู้ประกอบการอสังหาริมทรัพย์ชะลอการเปิดขายโครงการใหม่ ซึ่งการปรับตัวนี้จะช่วยให้อุปทาน
คงค้างทยอยปรับลดลงและตลาดที่อยู่อาศัยเข้าสู่ภาวะสมดุลยิ่งขึ้น
ดังนั้น เพื่อส่งเสริมให้ประชาชนมีที่อยู่อาศัยเป็นของตนเอง และช่วยเหลือผู้กู้ซื้อที่อยู่อาศัย
หลังแรก (สัญญาที่หนึ่ง) ธปท. จึงเห็นควรปรับปรุงหลักเกณฑ์การกำกับดูแลสินเชื่อเพื่อที่อยู่อาศัย
และสินเชื่ออื่นที่เกี่ยวเนื่องกับสินเชื่อเพื่อที่อยู่อาศัย เพื่อให้ลูกค้าสามารถขอสินเชื่ออื่นที่เกี่ยวเนื่อง
กับสินเชื่อเพื่อที่อยู่อาศัยได้เพิ่มเติม รวมถึงปรับเพิ่มเพดาน LTV ratio สำหรับสินเชื่อเพื่อที่อยู่อาศัย
สัญญาที่หนึ่ง
ทั้งนี้ ธปท. คาดหวังเป็นอย่างยิ่งว่าสถาบันการเงินจะยังคงให้ความสำคัญกับมาตรฐาน
การพิจารณาสินเชื่อที่ดี ไม่กระตุ้นให้เกิดการก่อหนี้เป็นตัวของภาคครัวเรือน และไม่ส่งเสริมให้เกิด
การเก็งกำไรในตลาดอสังหาริมทรัพย์ เพื่อร่วมกันดูแลเสถียรภาพระบบการเงินอย่างยั่งยืนต่อไป
2. อำนาจตามกฎหมาย
อาศัยอำนาจตามความในมาตรา 30 มาตรา 41 และมาตรา 71 แห่งพระราชบัญญัติธุรกิจ
สถาบันการเงิน พ.ศ. 2551 ธนาคารแห่งประเทศไทยออกหลักเกณฑ์การกำกับดูแลสินเชื่อเพื่อที่อยู่อาศัยและ
สินเชื่ออื่นที่เกี่ยวเนื่องกับสินเชื่อเพื่อที่อยู่อาศัย ให้สถาบันการเงินถือปฏิบัติตามที่กำหนดในประกาศฉบับนี้
