ประกาศธนาคารแห่งประเทศไทย
ที่ สนส. 9 /2562
เรื่อง หลักเกณฑ์การรู้จักลูกค้า (Know Your Customer: KYC) สำหรับการเปิดบัญชีเงินฝาก
ของสถาบันการเงิน
1. เหตุผลในการออกประกาศ
กระบวนการรู้จักลูกค้า (Know Your Customer: KYC) เป็นมาตรการที่ใช้รู้จักและ
พิสูจน์ตัวตนลูกค้าว่าเป็นบุคคลรายนั้นจริง เพื่อป้องกันการทุจริตจากการปลอมแปลงหรือใช้ข้อมูล
บุคคลอื่นในการทำธุรกรรมทางการเงิน รวมถึงเป็นมาตรการป้องกันและปราบปรามการฟอกเงิน
และการสนับสนุนทางการเงินแก่การก่อการร้ายและการแพร่ขยายอาวุธที่มีอานุภาพทำลายล้างสูง
(Anti-Money Laundering, Combating Financing of Terrorism and Combating Proliferation
Financing: AML/CFT/CPF) โดยการเปิดบัญชีเงินฝากกับสถาบันการเงินถือเป็นธุรกรรมสำคัญ
และเป็นจุดเริ่มต้นที่ให้ลูกค้าเข้าสู่การใช้บริการทางการเงินในระบบสถาบันการเงิน ซึ่งอาจถูกใช้
เป็นช่องทางในการฟอกเงินและอาจก่อให้เกิดความเสียหายต่อข้อมูลและทรัพย์สินของลูกค้าเจ้าของ
บัญชีและระบบสถาบันการเงินได้ กระบวนการรู้จักลูกค้าจึงมีความสำคัญในการเปิดบัญชีเงินฝาก
ธนาคารแห่งประเทศไทยจึงได้กำหนดหลักเกณฑ์การรู้จักลูกค้าซึ่งประกอบด้วย 2 ขั้นตอนสำคัญ ได้แก่
(1) การแสดงตนของลูกค้า (Identification) และ (2) การพิสูจน์ตัวตนลูกค้า (Verification)
เพื่อให้สถาบันการเงินมีกระบวนการรู้จักลูกค้าได้อย่างมีประสิทธิภาพ
อย่างไรก็ดี ที่ผ่านมายังคงพบปัญหาในกระบวนการรู้จักลูกค้าสำหรับการเปิดบัญชีเงินฝาก
เช่น การนำบัตรประจำตัวประชาชนของบุคคลอื่นที่แจ้งสูญหายไว้มาใช้เปิดบัญชีเงินฝากได้ นอกจากนี้
พัฒนาการของเทคโนโลยีที่มีความก้าวหน้ามากขึ้นและมีต้นทุนที่ต่ำลง สถาบันการเงินจึงมีแนวโน้มที่จะนำ
เทคโนโลยีที่น่าเชื่อถือและเป็นที่ยอมรับในสากลมาปรับใช้ในการดำเนินธุรกิจของสถาบันการเงิน
ซึ่งรวมถึงเทคโนโลยีที่ช่วยในการพิสูจน์ตัวตนลูกค้า เช่น เทคโนโลยีเปรียบเทียบข้อมูลชีวมิติของลูกค้า
(Biometric Comparison) ที่นำมาใช้พิสูจน์ว่าเป็นลูกค้ารายนั้นจริงในกระบวนการเปิดบัญชีเงินฝาก
ของสถาบันการเงิน ซึ่งเทคโนโลยีดังกล่าวยังมีประโยชน์ต่อสถาบันการเงินในการต่อยอดธุรกิจด้านดิจิทัล
เช่น ใช้เปรียบเทียบข้อมูลชีวมิติของลูกค้าในการยืนยันตัวตนลูกค้า (Authentication) ก่อนที่ลูกค้าจะ
เข้าใช้บริการหรือทำธุรกรรมกับสถาบันการเงิน
กรณีปัญหาการทุจริตและสภาพแวดล้อมที่เปลี่ยนแปลงไปข้างต้น ธนาคารแห่งประเทศไทย
จึงได้ทบทวนหลักเกณฑ์เพื่อสนับสนุนให้เกิดความน่าเชื่อถือและปลอดภัยในการทำธุรกรรมทางการเงิน
ในระบบการเงินไทย โดยคำนึงถึงการเข้าถึงบริการทางการเงินของภาคประชาชนและการต่อยอดธุรกิจ
ด้านดิจิทัลเพื่อให้เกิดประสิทธิภาพของระบบสถาบันการเงิน
การปรับปรุงหลักเกณฑ์ครั้งนี้ ธนาคารแห่งประเทศไทยได้ยกเลิกหลักเกณฑ์ในส่วนของ
การแสดงตนของลูกค้า (Identification) โดยให้สถาบันการเงินถือปฏิบัติตามหลักเกณฑ์ของ
