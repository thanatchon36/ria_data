สถาบันการเงินทำความรู้จักและพิสูจน์ตัวตนลูกค้าว่าลูกค้าที่มาขอเปิดบัญชีเงินฝากเป็นลูกค้ารายนั้นจริง
เพื่อป้องกันการทุจริตจากการปลอมแปลงหรือใช้ข้อมูลบุคคลอื่นในการทำธุรกรรมและเพื่อป้องกัน
การฟอกเงิน
กระบวนการรู้จักลูกค้าประกอบด้วย 2 ขั้นตอนสำคัญ ได้แก่ (1) การแสดงตนของ
ลูกค้า (Identification) และ (2) การพิสูจน์ตัวตนลูกค้า (Verification) โดยต้องปฏิบัติดังนี้
1) สถาบันการเงินต้องจัดให้ลูกค้าแสดงตนและตรวจสอบความถูกต้อง ความแท้จริง
และความเป็นปัจจุบันของข้อมูลและเอกสารหลักฐานการแสดงตนที่ได้รับจากลูกค้า รวมถึงตรวจสอบว่า
บุคคลที่มาเปิดบัญชีเงินฝากเป็นบุคคลเดียวกันกับบุคคลในเอกสารหลักฐานการแสดงตน
2) สถาบันการเงินต้องบริหารความเสี่ยงที่เหมาะสมและสอดคล้องกับความเสี่ยงของ
ธุรกรรมและช่องทางการเปิดบัญชีเงินฝาก โดยกระบวนการรู้จักลูกค้าเพื่อเปิดบัญชีเงินฝากแบบไม่พบเห็น
ลูกค้าต่อหน้า อาจก่อให้เกิดความเสี่ยงด้านปฏิบัติการที่สูงกว่าการรู้จักลูกค้าเพื่อเปิดบัญชีเงินฝากแบบ
พบเห็นลูกค้าต่อหน้า สถาบันการเงินจึงต้องพิสูจน์ตัวตนลูกค้าในระดับที่เข้มข้นกว่า รวมทั้งอาจมี
วิธีการอื่น ๆ เช่น ติดตามดูแลการใช้บัญชีเงินฝากของลูกค้า เพื่อช่วยบริหารความเสี่ยงดังกล่าวให้มี
ประสิทธิภาพมากขึ้น
3) สถาบันการเงินต้องให้ความสำคัญและบริหารความเสี่ยงด้านเทคโนโลยี
สารสนเทศที่มีประสิทธิภาพ โดยสอดคล้องกับระดับความเสี่ยงและผลกระทบของการนำเทคโนโลยี
มาใช้ในการให้บริการเปิดบัญชีเงินฝาก และรักษาความมั่นคงปลอดภัยด้านเทคโนโลยีสารสนเทศ
(Information Security) ที่สอดคล้องกับมาตรฐานการรักษาความมั่นคงปลอดภัยด้านเทคโนโลยี
สารสนเทศของสถาบันการเงินและอ้างอิงมาตรฐานสากลที่ยอมรับโดยทั่วไป เพื่อช่วยลดความเสียหายที่
อาจเกิดขึ้นกับสถาบันการเงิน หากมีการนำเทคโนโลยีสารสนเทศเข้ามาช่วยในการรู้จักลูกค้าเพื่อ
เปิดบัญชีเงินฝากทั้งแบบพบเห็นลูกค้าต่อหน้าและแบบไม่พบเห็นลูกค้าต่อหน้า เพื่อให้กระบวนการ
รู้จักลูกค้ามีประสิทธิภาพมากขึ้น
4) สถาบันการเงินต้องให้ความสำคัญกับกระบวนการรู้จักลูกค้าโดยกำหนดนโยบาย
และกระบวนการการปฏิบัติงานภายในของสถาบันการเงินที่ชัดเจนเป็นลายลักษณ์อักษร โดยต้อง
ทบทวนให้เหมาะสม รวมถึงต้องสื่อสาร ทำความเข้าใจและสร้างความตระหนักให้พนักงานหรือบุคลากร
ที่เกี่ยวข้องให้เห็นถึงความสำคัญและปฏิบัติตามนโยบายและกระบวนการปฏิบัติงานภายในของ
สถาบันการเงิน หลักเกณฑ์ของธนาคารแห่งประเทศไทย และหน่วยงานกำกับดูแลที่เกี่ยวข้อง
นอกจากนี้ สถาบันการเงินต้องสื่อสารทำความเข้าใจและให้ความรู้กับลูกค้าเพื่อให้ตระหนัก ระวัง และ
ป้องกันการถูกเปิดบัญชีเงินฝากปลอมโดยบุคคลอื่น
5) สถาบันการเงินจะเปิดบัญชีเงินฝากให้กับลูกค้าที่ปกปิดชื่อจริง ใช้ชื่อแฝง หรือใช้
ชื่อปลอมไม่ได้ อย่างไรก็ดี การแสดงชื่อบัญชีเงินฝาก อาจเป็นการใช้ชื่อทางการค้าหรือชื่ออื่น ๆ ที่ลูกค้ามี
เอกสารรับรองการใช้ชื่อจากหน่วยงานภาครัฐ ส่วนราชการ หรือหน่วยงานต้นสังกัดได้ เช่น สถานศึกษา
โรงพยาบาล
