ประกาศธนาคารแห่งประเทศไทย
ที่ สนส. 16 /2563
เรื่อง หลักเกณฑ์การใช้บริการจากพันธมิตรทางธุรกิจ (business partner) ของสถาบันการเงิน
1. เหตุผลในการออกประกาศ
ปัจจุบันสถาบันการเงินมีพันธมิตรทางธุรกิจหลายรูปแบบ เช่น ตัวแทนทางการเงิน
(banking agent) ผู้ให้บริการภายนอก (Outsourcing) และพันธมิตรทางธุรกิจในรูปแบบอื่น
ซึ่งการใช้บุคคลอื่นดำเนินการแทนในงานบางประเภทต้องขออนุญาตธนาคารแห่งประเทศไทย
ก่อนดำเนินการ ดังนั้น เพื่อให้สถาบันการเงินสามารถเสนอบริการที่ตรงกับความต้องการของ
ผู้ใช้บริการ และเพื่อให้ผู้ใช้บริการสามารถเข้าถึงบริการทางการเงินได้สะดวกและรวดเร็วมากยิ่งขึ้น
ธนาคารแห่งประเทศไทยจึงได้ปรับปรุงหลักเกณฑ์ในการใช้บริการจากพันธมิตรทางธุรกิจ ดังนี้
(1) การแต่งตั้งตัวแทนทางการเงิน (banking agent) การใช้ผู้ให้บริการภายนอก
(outsourcing) และการร่วมมือกับพันธมิตรทางธุรกิจในรูปแบบอื่น ให้ถือว่าเป็นการใช้บริการจาก
พันธมิตรทางธุรกิจ (business partner)
(2) สถาบันการเงินสามารถใช้บริการจากพันธมิตรทางธุรกิจทั้งที่เป็นนิติบุคคลและ
บุคคลธรรมดา เพื่อสนับสนุนการดำเนินธุรกิจของสถาบันการเงินได้ โดยให้สถาบันการเงินพิจารณา
งานที่จะให้พันธมิตรทางธุรกิจดำเนินการได้ตามความเหมาะสม ยกเว้นงานหลักที่เกี่ยวข้องกับการ
ตัดสินใจเชิงกลยุทธ์ (Strategic function) สถาบันการเงินยังต้องดำเนินการเอง เนื่องจากเป็น
งานที่อาจก่อให้เกิดผลกระทบต่อฐานะหรือการดำเนินการของสถาบันการเงิน อย่างไรก็ดี หากสถาบัน
การเงินมีความจำเป็นต้องใช้บริการที่เกี่ยวข้องกับการตัดสินใจเชิงกลยุทธ์จากผู้ให้บริการที่เป็น
บริษัทในกลุ่มธุรกิจเดียวกัน เช่น การรวมศูนย์งานไว้ที่บริษัทแม่หรือสำนักงานใหญ่ในต่างประเทศ
เพื่อเพิ่มประสิทธิภาพในการดำเนินงานหรือเพื่อการบริหารความเสี่ยงแบบองค์รวม สามารถขออนุญาต
ธนาคารแห่งประเทศไทยเป็นรายกรณี
(3) กรณีพันธมิตรทางธุรกิจในรูปแบบตัวแทนทางการเงินที่ต้องมีสถานที่ในการให้บริการ
เช่น ตัวแทนรับฝากเงิน ตัวแทนรับถอนเงิน ธนาคารแห่งประเทศไทยได้กำหนดหลักเกณฑ์ ขอบเขต
และเงื่อนไขในการให้บริการ เพิ่มเติมจากแนวทางการกำกับดูแลพันธมิตรทางธุรกิจโดยทั่วไป
รวมทั้งได้ขยายขอบเขตให้ธนาคารพาณิชย์สามารถใช้บริการจากตัวแทนทางการเงินของธนาคาร
พาณิชย์อื่นหรือสถาบันการเงินเฉพาะกิจที่มีข้อตกลงหรือสัญญาร่วมกันได้ ทั้งนี้ ตัวแทนทางการเงิน
ประเภทบุคคลธรรมดาสามารถให้บริการได้เฉพาะธุรกรรมรับถอนเงิน รับชำระเงิน แต่การจ่ายเงิน
ทำได้เฉพาะการให้บริการแก่ผู้ใช้บริการรายย่อยเท่านั้น
ทั้งนี้ ในการใช้บริการจากพันธมิตรทางธุรกิจ สถาบันการเงินจะต้องให้ความสำคัญ
กับการดำเนินธุรกิจอย่างต่อเนื่อง การคุ้มครองและรับผิดชอบต่อผู้ใช้บริการเสมือนสถาบันการเงิน
