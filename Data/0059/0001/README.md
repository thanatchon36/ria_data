เรียน ผู้จัดการ
สถาบันการเงินตามกฎหมายว่าด้วยธุรกิจสถาบันการเงินทุกแห่ง
สถาบันการเงินเฉพาะกิจทุกแห่ง
ที่ ธปท.ฝนส2.ว. 1004/2564 เรื่อง มาตรการกระตุ้นภาคอสังหาริมทรัพย์ในภาวะ
การระบาดของโรคติดเชื้อไวรัสโคโรนา 2019
1. เหตุผลในการออกหนังสือ
ตามที่ธนาคารแห่งประเทศไทย (ธปท.) ได้ออกหลักเกณฑ์การกำกับดูแลสินเชื่อเพื่อที่อยู่
อาศัยและสินเชื่ออื่นที่เกี่ยวเนื่องกับสินเชื่อเพื่อที่อยู่อาศัย (มาตรการ LTV) ซึ่งมีการปรับปรุงให้สอดคล้อง
กับบริบทของประเทศอย่างต่อเนื่อง เพื่อให้สถาบันการเงินและสถาบันการเงินเฉพาะกิจมีมาตรฐานการพิจารณา
สินเชื่อที่ดี และป้องกันการก่อหนี้เป็นตัวของภาคครัวเรือน รวมถึงไม่เป็นการส่งเสริมให้เกิดการเก็งกำไร
ในตลาดอสังหาริมทรัพย์ที่เกินพอดี อันจะทำให้เสถียรภาพของระบบเศรษฐกิจและระบบการเงินมีความมั่งคง
อย่างยั่งยืน นั้น
อย่างไรก็ดี สถานการณ์การแพร่ระบาดของโรคติดเชื้อไวรัสโคโรนา 2019 (COVID-19)
ยืดเยื้อและมีความไม่แน่นอนสูง ส่งผลให้การฟื้นตัวของเศรษฐกิจในแต่ละภาคส่วนมีความไม่เท่าเทียมกัน
โดยหนึ่งในภาคธุรกิจที่ยังได้รับผลกระทบค่อนข้างมาก คือ ภาคอสังหาริมทรัพย์และธุรกิจที่เกี่ยวเนื่อง ซึ่งถือ
เป็นธุรกิจที่มีความสำคัญต่อทั้งผลิตภัณฑ์มวลรวมในประเทศ (GDP) และการจ้างงานของประเทศ ทั้งนี้ ที่ผ่านมา
ธปท. ได้ติดตามสถานการณ์อย่างใกล้ชิดมาโดยตลอด พบว่า ตลาดอสังหาริมทรัพย์มีสัญญาณการเก็งกำไร
อยู่ในระดับต่ำ ประกอบกับหนี้ครัวเรือนในภาพรวมที่แม้จะมีสัดส่วนค่อนข้างสูง แต่ยังคงมีกลุ่มผู้กู้ที่มีศักยภาพ
ในการจัดหาที่อยู่อาศัยและมีความสามารถในการชำระหนี้ อีกทั้งในปัจจุบันสถาบันการเงินและสถาบันการเงิน
เฉพาะกิจมีมาตรฐานในการให้สินเชื่อที่เหมาะสม ทำให้ความเสี่ยงต่อเสถียรภาพระบบเศรษฐกิจและระบบ
การเงินที่สืบเนื่องจากสถานการณ์การเก็งกำไรในภาคอสังหาริมทรัพย์มีจำกัด
ธปท. จึงออกหนังสือฉบับนี้เพื่อผ่อนปรนมาตรการ LTV เป็นการชั่วคราว เพื่อช่วยกระตุ้น
กิจกรรมทางเศรษฐกิจในภาคส่วนที่ได้รับผลกระทบจากสถานการณ์การแพร่ระบาดของ COMID-19 ค่อนข้างมาก
ซึ่งจะส่งเสริมให้เกิดการเติมเม็ดเงินใหม่เข้าสู่ระบบ พยุงการจ้างงานของภาคอสังหาริมทรัพย์และภาคธุรกิจ
ที่เกี่ยวเนื่อง รวมถึงเพิ่มโอกาสให้แก่กลุ่มผู้กู้ที่ต้องการที่อยู่อาศัยและมีความสามารถในการชำระหนี้ ภายใต้
ความเสี่ยงที่สถาบันการเงินและสถาบันการเงินเฉพาะกิจยอมรับได้
