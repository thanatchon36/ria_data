แนวนโยบายธนาคารแห่งประเทศไทย
เรื่อง การประเมินราคาหลักประกัน
และอสังหาริมทรัพย์รอการขายที่ได้มาจากการรับชำระหนี้ การประกันการให้สินเชื่อ
หรือที่ซื้อจากการขายทอดตลาดของสถาบันการเงิน
1. เหตุผลในการออกแนวนโยบาย
ตามที่ธนาคารแห่งประเทศไทยได้กําหนดแนวทางการประเมินราคาหลักประกัน
ให้สถาบันการเงินถือปฏิบัติ ในกรณีที่สถาบันการเงินจะนำมูลค่าของหลักประกันดังกล่าว
มาใช้ในการคํานวณเงินสํารองตามหลักเกณฑ์การจัดชั้นและการกันสำรอง สถาบันการเงิน
จึงควรให้ความสำคัญกับกระบวนการประเมินราคาหลักประกันต่าง ๆ เพื่อให้มูลค่าหลักประกัน
และอสังหาริมทรัพย์รอการขายที่ได้มาจากการรับชำระหนี้ การประกันการให้สินเชื่อ หรือที่ซื้อมา
จากการขายทอดตลาดของสถาบันการเงินสามารถสะท้อนภาวะตลาดในปัจจุบันและกระแส
เงินสดรับที่แท้จริงที่คาดว่าจะได้รับคืนได้อย่างถูกต้องและเหมาะสม และที่ผ่านมาสถาบันการเงิน
ได้มีการนําแนวนโยบายข้างต้นมาใช้ประกอบการพิจารณาสินเชื่อด้วย เช่น การประเมิน
ความเสี่ยงการทําหนดวงเงินสินเชื่อ
อย่างไรก็ดี จากสภาพแวดล้อมที่เปลี่ยนแปลงไปและพัฒนาการทางเทคโนโลยีในยุค
ปัจจุบันทำให้สถาบันการเงินสามารถเข้าถึงข้อมูลราคาทรัพย์สินได้สะดวก และมีความน่าเชื่อถือ
มากขึ้น ดังนั้น เพื่อสนับสนุนการใช้และการพัฒนาเทคโนโลยีดังกล่าว รวมถึงผลักดันให้มีการ
พัฒนาระบบฐานข้อมูลหลักประกันของแต่ละสถาบันการเงินสําหรับใช้เพื่อเพิ่มประสิทธิภาพ
ในการประเมินราคาหลักประกันและอสังหาริมทรัพย์รอการขาย และนำไปสู่การพัฒนาฐานข้อมูล
กลางที่สถาบันการเงินอาจใช้ร่วมกันในอนาคต ธนาคารแห่งประเทศไทย เห็นควรปรับปรุง
หลักเกณฑ์การประเมินราคาหลักประกันในแนวนโยบายฉบับนี้
การปรับปรุงแนวนโยบายในครั้งนี้ธนาคารแห่งประเทศไทยยังคงยึดหลักการให้การ
ประเมินราคามีความน่าเชื่อถือและสะท้อนมูลค่าตามความเป็นจริง โดยมีสาระสำคัญของการ
ปรับปรุงในครั้งนี้ ดังนี้ 1) ยกเลิกข้อกำหนดที่ให้สถาบันการเงินเป็นผู้ทำสัญญาว่าจ้างผู้ประเมิน
ราคาภายนอกโดยตรง โดยยังคงหลักการให้สถาบันการเงินมีแนวทางในการดูแลการประเมินราคา
หลักประกันให้มีความเป็นอิสระ และสามารถสะท้อนมูลค่าตามความเป็นจริง เพื่อให้การประเมิน
ราคาหลักประกันมีความยืดหยุ่นมากขึ้นและสามารถลดค่าใช้จ่ายที่ซ้ำซ้อนของผู้ยื่นขอสินเชื่อ
2) อนุญาตให้สถาบันการเงินสามารถนำข้อมูลหรือเทคโนโลยีมาใช้ในการทบทวนราคาประเมิน
หลักประกันของสินทรัพย์และภาระผูกพันทางการเงินที่ไม่มีการเพิ่มขึ้นอย่างมีนัยสำคัญของ
ความเสี่ยงด้านเครดิต (performing) เพื่อลดกระบวนการดำเนินงาน และค่าใช้จ่ายที่ไม่จำเป็น
ให้แก่สถาบันการเงิน โดยให้สถาบันการเงินมีกรอบนโยบายตลอดจนกระบวนการทดสอบผลสำเร็จ
ของการนำข้อมูลหรือเทคโนโลยีมาใช้ในการทบทวนราคาประเมินหลักประกันภายใต้ขอบเขตที่
จำกัดเป็นการภายใน (internal sandbox) ก่อนการเริ่มใช้ เพื่อให้มั่นใจว่าราคาประเมินของ
หลักประกันดังกล่าวมีความถูกต้องแม่นยำอยู่ในระดับที่ยอมรับได้ รวมถึงมีการติดตามประสิทธิภาพ
ของการใช้ข้อมูลหรือเทคโนโลยีดังกล่าวอย่างต่อเนื่อง
