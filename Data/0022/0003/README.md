แนวนโยบายธนาคารแห่งประเทศไทย
เรื่อง การปรับปรุงโครงสร้างหนี้ลูกหนี้ที่ประสบอุทกภัย
1. เหตุผลในการออกแนวนโยบาย
สืบเนื่องจากภาวะอุทกภัยที่เกิดขึ้นในปี 2554 มีความรุนแรงและส่งผลกระทบต่อลูกหนี้
เป็นวงกว้าง ซึ่งสถาบันการเงิน บริษัทที่ประกอบธุรกิจบัตรเครดิตที่มิใช่สถาบันการเงิน และบริษัทที่
ประกอบธุรกิจสินเชื่อส่วนบุคคลภายใต้การกำกับที่มิใช่สถาบันการเงิน ได้มีแนวทางที่ช่วยฟื้นฟูกิจการ
ให้แก่ลูกหนี้เป็นอย่างดี และคณะรัฐมนตรีได้มีมติเมื่อวันที่ 26 มิถุนายน 2555 เห็นชอบมาตรการทาง
ภาษีอากรและค่าธรรมเนียมเพื่อสนับสนุนการปรับปรุงโครงสร้างหนี้ของลูกหนี้ที่ได้รับความเสียหายโดย
ทางตรงหรือทางอ้อมจากอุทกภัย เพื่อส่งเสริมให้มีการปรับปรุงโครงสร้างหนี้แก่ลูกหนี้ที่ประสบอุทกภัย นั้น
ธนาคารแห่งประเทศไทยจึงออกแนวนโยบายฉบับนี้ เพื่อกำหนดหลักเกณฑ์การปรับปรุง
โครงสร้างหนี้ลูกหนี้ที่ประสบอุทกภัยปี 2554 และกำหนดนิยามของลูกหนี้ที่ประสบอุทกภัยตาม
มาตรการทางภาษีอากรและค่าธรรมเนียมตามมติคณะรัฐมนตรี ทั้งนี้ เนื่องจากสาเหตุของการประสบ
ปัญหาของลูกหนี้นั้น เป็นการเผชิญเหตุการณ์สุดวิสัยที่ไม่สามารถควบคุมได้ ธนาคารแห่งประเทศไทย
จึงได้กำหนดหลักเกณฑ์ให้สอดคล้องและเหมาะสมต่อสถานการณ์ที่เกิดขึ้น ซึ่งยังคงหลักการที่สำคัญ
เช่นเดียวกับหลักเกณฑ์การปรับปรุงโครงสร้างหนี้ที่บังคับใช้อยู่ในปัจจุบัน ที่มีเจตนารมณ์เพื่อมุ่งเน้น
การแก้ไขหนี้ให้เจ้าหนี้มีโอกาสได้รับชำระเงินคืนและหนี้นั้นยังคงสามารถก่อให้เกิดประโยชน์สูงสุดต่อ
ทั้งเจ้าหนี้และลูกหนี้เอง ทั้งนี้ การปรับปรุงโครงสร้างหนี้ต้องไม่เป็นการกระทำเพื่อหลีกเลี่ยงการจัดชั้น
การกันเงินสำรอง และการระงับรับรู้รายได้ดอกเบี้ยค้างรับ
2. ขอบเขตการบังคับใช้
แนวนโยบายฉบับนี้ใช้กับสถาบันการเงินตามกฎหมายว่าด้วยธุรกิจสถาบันการเงิน
ทุกแห่ง บริษัทที่ประกอบธุรกิจบัตรเครดิตที่มิใช่สถาบันการเงินตามกฎหมายว่าด้วยธุรกิจสถาบัน
การเงินทุกแห่ง และบริษัทที่ประกอบธุรกิจสินเชื่อส่วนบุคคลภายใต้การกำกับที่มิใช่สถาบันการเงิน
ตามกฎหมายว่าด้วยธุรกิจสถาบันการเงินทุกแห่ง
3. หลักเกณฑ์ที่เกี่ยวข้อง
3.1 แนวนโยบายธนาคารแห่งประเทศไทย เรื่อง แนวนโยบายการปรับปรุงโครงสร้างหนี้
ลงวันที่ 3 สิงหาคม 2551
3.2 หนังสือเวียนที่ ธปท. ฝนส. (23) ว. 1564/2554 เรื่อง การซักซ้อมความเข้าใจ
มาตรการการให้ความช่วยเหลือลูกหนี้ที่ได้รับผลกระทบจากอุทกภัย ลงวันที่ 19 ตุลาคม 2554
