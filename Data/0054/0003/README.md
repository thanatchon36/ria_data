แนวนโยบายธนาคารแห่งประเทศไทย
เรื่อง การสอบทานธุรกรรมด้านสินเชื่อของสถาบันการเงิน
1. เหตุผลในการออกแนวนโยบาย
ธุรกรรมด้านสินเชื่อเป็นธุรกรรมที่ก่อให้เกิดความเสี่ยงด้านเครดิต ซึ่งเป็นความเสี่ยงสำคัญ
ที่อาจส่งผลกระทบต่อฐานะและผลการดำเนินงานของสถาบันการเงินได้ ดังนั้น การสอบทานการทำธุรกรรม
ด้านสินเชื่อจึงเป็นเครื่องมือสำคัญในการบริหารความเสี่ยงของสถาบันการเงิน เพื่อให้เกิดความมั่นใจว่า
กระบวนการของสถาบันการเงินในการทำธุรกรรมด้านสินเชื่อ ซึ่งรวมถึงกระบวนการควบคุมและบริหาร
ความเสี่ยงด้านเครดิตภายหลังการอนุมัติสินเชื่อ เป็นไปตามระเบียบปฏิบัติที่สถาบันการเงินกำหนดไว้
และมีการถ่วงดุลการดำเนินงานอย่างเหมาะสม ตลอดจนการพิจารณาการจัดชั้น การกันเงินสำรอง และ
การตัดสินทรัพย์ออกจากบัญชีหากภายหลังสินเชื่อดังกล่าวมีคุณภาพเสื่อมลงเป็นไปตามประกาศธนาคารแห่ง
ประเทศไทยว่าด้วยหลักเกณฑ์การจัดชั้นและการกันเงินสำรองของสถาบันการเงิน ธนาคารแห่งประเทศไทยจึง
ได้ออกแนวนโยบายเกี่ยวกับการสอบทานธุรกรรมด้านสินเชื่อ เพื่อให้สถาบันการเงินพิจารณาสอบทานธุรกรรม
ด้านสินเชื่อประเภทต่าง ๆ ซึ่งมีกระบวนการที่แตกต่างกัน เช่น สินเชื่อธุรกิจ สินเชื่อรายย่อย ภาระผูกพัน
และเพื่อให้การสอบทานธุรกรรมด้านสินเชื่อเป็นเครื่องมือในการบริหารความเสี่ยงด้านสินเชื่อให้มีประสิทธิภาพ
สอดคล้องกับกลยุทธ์และกฎหมายที่เกี่ยวข้อง
การปรับปรุงแนวนโยบายในครั้งนี้ เป็นการกำหนดแนวทางการสอบทานธุรกรรมด้านสินเชื่อ
เป็นหลักการ (Principle-based) เพื่อให้สถาบันการเงินนําไปปรับใช้ให้เหมาะสมกับสภาพแวดล้อม
ในการประกอบธุรกิจที่มีการเปลี่ยนแปลงไปอย่างรวดเร็ว โดยสถาบันการเงินสามารถกำหนดปริมาณ
และลักษณะสินเชื่อที่จะสอบทานให้สอดคล้องกับลักษณะและระดับความเสี่ยงของพอร์ตสินเชื่อตาม
ผลการประเมินความเสี่ยงภายในของสถาบันการเงินได้ นอกจากนี้ สถาบันการเงินต้องจัดให้หน่วยงาน
สอบทานสินเชื่อซึ่งเป็น Second line of defense มีความเป็นอิสระ เพื่อส่งเสริมให้มีกลไกการตรวจสอบ
และถ่วงดุลที่เหมาะสม ซึ่งจะทำให้การสอบทานธุรกรรมด้านสินเชื่อเป็นเครื่องมือในการบริหารความเสี่ยง
ได้อย่างแท้จริง
2. แนวนโยบายที่ยกเลิก
2.1 แนวนโยบายธนาคารแห่งประเทศไทย เรื่อง แนวนโยบายการสอบทานเงินให้สินเชื่อ
เงินให้กู้ยืม ภาระผูกพัน และธุรกรรมที่มีลักษณะคล้ายการให้สินเชื่อ ลงวันที่ 3 สิงหาคม 2551
2.2 แนวนโยบายของธนาคารแห่งประเทศไทย เรื่อง แนวนโยบายการสอบทาน
เงินให้สินเชื่อ ธุรกรรมที่มีลักษณะคล้ายการให้สินเชื่อ และภาระผูกพันของธนาคารพาณิชย์และ
ธนาคารพาณิชย์เพื่อรายย่อย ลงวันที่ 20 กันยายน 2553
