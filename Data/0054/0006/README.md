(4) ในกรณีที่สถาบันการเงินใช้บริการจากผู้ให้บริการภายนอก
(Outsourcing) เพื่อทำหน้าที่สอบทานธุรกรรมสินเชื่อ สถาบันการเงินต้องมีกระบวนการเพื่อให้มั่นใจว่า
ผู้ให้บริการภายนอกมีความเป็นอิสระและเจ้าหน้าที่สอบทานของผู้ให้บริการภายนอกมีคุณสมบัติ
ตามที่กำหนดในข้อ 4.3.1 (3)
4.3.2 การจัดทำแผนงานการสอบทานและการรายงานความคืบหน้า
(1) การจัดทำแผนงานการสอบทานประจำปี ต้องเสนอต่อคณะกรรมการ
ของสถาบันการเงินหรือคณะกรรมการที่ได้รับมอบหมายจากคณะกรรมการของสถาบันการเงิน
เพื่อพิจารณาให้ความเห็นชอบแผนงานการสอบทานประจำปีให้แล้วเสร็จภายใน 60 วันนับจากวันสิ้นปีปฏิทิน
โดยให้สถาบันการเงินจัดเก็บแผนงานดังกล่าวไว้ที่สถาบันการเงินเพื่อให้ธนาคารแห่งประเทศไทยสามารถ
ตรวจสอบได้
(2) การรายงานความคืบหน้า ผลการสอบทาน ตลอดจนปัญหาและอุปสรรค
ในการสอบทานธุรกรรมด้านสินเชื่อ รวมถึงแนวทางในการแก้ไขปัญหา ให้รายงานต่อคณะกรรมการ
ของสถาบันการเงินหรือคณะกรรมการที่ได้รับมอบหมายจากคณะกรรมการของสถาบันการเงินทราบ
ทุกไตรมาส ทั้งนี้ หากมีประเด็นที่อาจส่งผลกระทบต่อฐานะการเงินของสถาบันการเงินอย่างมีนัยสำคัญ
ให้รายงานต่อคณะกรรมการของสถาบันการเงินให้ทราบโดยเร็ว
(3) สถาบันการเงินควรติดตามการแก้ไขปัญหาหรือปรับปรุงกระบวนการ
ของหน่วยงานที่เกี่ยวข้องภายหลังจากที่หน่วยงานดังกล่าวรับทราบประเด็นปัญหาที่พบจากการสอบทาน
ธุรกรรมด้านสินเชื่อ เพื่อให้สถาบันการเงินสามารถแก้ไขปัญหาหรือจุดอ่อนได้อย่างทันท่วงที โดย
สถาบันการเงินควรจัดทํารายงานการติดตามผลและเสนอต่อคณะกรรมการสถาบันการเงินหรือ
คณะกรรมการที่ได้รับมอบหมายจากคณะกรรมการของสถาบันการเงิน
4.3.3 การจัดทำและจัดเก็บเอกสารเกี่ยวกับการสอบทาน
สถาบันการเงินต้องจัดเก็บแผนงานการสอบทาน เอกสารและหลักฐาน
การสอบทานของลูกหนี้ทุกรายและทุกประเภทที่มีการสอบทาน ให้ถูกต้องครบถ้วนและง่ายต่อการตรวจสอบ
ของธนาคารแห่งประเทศไทย โดยสถาบันการเงินสามารถจัดทําและจัดเก็บเอกสารเกี่ยวกับการสอบทาน
ในรูปแบบอิเล็กทรอนิกส์ได้
4.3.4 แนวทางการสอบทาน
สถาบันการเงินต้องสอบทานกระบวนการปฏิบัติงานที่เกี่ยวข้องกับการทำ
ธุรกรรมด้านสินเชื่อ (Credit process) ตั้งแต่เริ่มต้นจนสิ้นสุดกระบวนการ (End to end process) รวมถึง
ความถูกต้องของการจัดชั้นลูกหนี้ การกันเงินสำรองและการตัดสินทรัพย์ออกจากบัญชี และให้ถือว่า
การสอบทานธุรกรรมด้านสินเชื่อเป็นส่วนหนึ่งของระบบการควบคุมการบริหารความเสี่ยง โดยให้
สถาบันการเงินมีแนวทางการสอบทานขั้นต่ำที่ครอบคลุมในเรื่องดังต่อไปนี้
(1) การวิเคราะห์ความสามารถในการชำระคืนของลูกหนี้ตามระยะเวลา
